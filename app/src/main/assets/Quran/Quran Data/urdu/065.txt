اے نبی (علیک الصلوۃ والسلام)! جب تم عورتوں کو طلاق دینا چاہو تو ان کی عدت کا خیال کر کے طلاق دواور عدت کو شمار کرلو اور اپنے پروردگار اﷲ تعالیٰ سے ڈرو تم انہیں ان کے گھروں سے نہ نکالو اور وہ خود بھی نہ نکلیں مگر یہ کہ کسی صریح بے حیائی کا ارتکاب کر گزریں یہ اﷲ تعالیٰ کی حدیں ہیں جو اﷲ تعالیٰ کی حدوں سے آگے بڑھتا ہے وہ اپنی جان پر ظلم کرتا ہے، اے مخاطب! تو نہیں جانتا ہو سکتا ہے کہ اﷲ تعالیٰ اس کے بعد کوئی نئی صورت پیدا فرما دے
جب وہ اپنے عرصے کو پورا کر لیں تو پھر قاعدے کے مطابق انہیں ٹھہرا لو یا قاعدے کے مطابق انہیں الگ کر دو اور اپنے دو عادل گواہ بنا لو اور شہادت اﷲ تعالیٰ کے لیے قائم کرواس بات کی نصیحت کی جاتی ہے ہر اس آدمی کو جو اﷲ تعالیٰ اور آخرت پر ایمان رکھتا ہو اور جو اﷲ تعالیٰ سے ڈرتا ہے اﷲ تعالیٰ اس کے لیے کوئی راستہ نکال دیتا ہے
اور اسے اس انداز سے رزق دیتا ہے جو اس کے وہم و گمان میں بھی نہیں ہوتا اور جو اﷲ تعالیٰ پر بھروسہ کرتا ہے تو وہ اس کے لیے کافی ہے یقینا ًاﷲ تعالیٰ اپنے کام کو پورا فرماتا ہے اﷲتعالیٰ نے ہر شے کے لیے ایک تقدیر بنا رکھی ہے
اور وہ خواتین جو تمہاری خواتین میں سے حیض سے مایوس ہو چکی ہیں اگر تمہیں شبہ ہو تو ان کی عدت تین مہینے ہے اور وہ جنہیں حیض نہیں آتا ہے ان کی بھی تین مہینے ہے حمل والی خواتین کی عدت یہ ہے کہ وضح حمل ہو جائے اور جو اﷲ تعالیٰ سے ڈرتا ہے اﷲ تعالیٰ اس کے معاملے میں آسانی فرما دیتا ہے
یہ اﷲ تعالیٰ کا حکم ہے اس نے تمہاری طرف اتارا ہے اور جو اﷲ تعالیٰ سے ڈرتا ہے اﷲ تعالیٰ اس کے گناہوں کو مٹا دیتا ہے اور اس کے اجر کو بڑھاتا ہے
تم انہیں ٹھہرائو  جیسے تم اپنی طاقت کے مطابق رہتے ہو اور انہیں تنگی دینے کے لیے ضرر نہ پہنچائو اگر وہ حمل والی ہیں تو وضح حمل تک ان پر خرچ کرو اگر تمہارے لیے وہ بچے کو دودھ پلائیں تو ان کی اجرت ان کے حوالے کرو اور قاعدے کے مطابق باہم مشورہ کر لو اگر تم تنگ دست ہو تو کوئی اور اسے دودھ پلا دے
وسعت والے اپنی وسعت کے مطابق خرچہ کرے اور جس کے پاس رزق کی تنگی ہو تو وہ خرچہ کرے جو اسے اﷲ تعالیٰ نے دیا ہے اﷲتعالیٰ کسی جان کو اپنے دیئے سے بڑھ کے تکلیف نہیں دیتا تنگی کے بعد اﷲ تعالیٰ آسانی پیدا فرما دے گا
اور بہت ساری بستیاں ہیں جنہوں نے اپنے رب اور اس کے رسولوں کے حکم سے سر کشی کی ہم نے ان کا شدت سے محاسبہ فرمایا اور ہم نے ان بستیوں کو انجان عذاب میں مبتلا فرمایا
انہوں نے اپنے معاملے کا وبال چکھا اور ان کے معاملے کا انجام خسارہ ہی خسارہ تھا
اﷲ تعالیٰ نے ان کے لیے شدید عذاب تیار فرمایا اے عقل والو! اﷲ تعالیٰ سے ڈرو جو ایماندار ہو اﷲ تعالیٰ نے تمہاری طرف ذکر یعنی رسول اتارا ہے
وہ تمہارے سامنے اﷲ تعالیٰ کی واضح آیات تلاوت فرماتا ہے تاکہ ایمان اور عمل ِ صالح والوں کو وہ اندھیروں سے نور کی طرف نکال لے تو جو اﷲ تعالیٰ پر ایمان لا کے نیک عمل کرتا ہے اﷲ تعالیٰ انہیں ایسے باغوں میں داخل فرمائے گا جن کے نیچے نہریں بہتی ہیںوہ ہمیشہ اس میں رہیں گے اﷲ تعالیٰ نے ان کے لیے اچھا رزق تیار فرما رکھا ہے
اﷲ تعالیٰ وہ ذات ہے جس نے سات آسمان اور ان کی مثل زمین بنائی ہے ان کے درمیان اﷲتعالیٰ کا حکم اترتا رہتا ہے تاکہ تمہیں پتہ چلے کہ اﷲ تعالیٰ ہر شے پر قادر ہے اور ہر شے پر اپنے علم کا گھیرا ڈال رکھا ہے