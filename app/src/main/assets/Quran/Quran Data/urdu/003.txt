الم
اﷲ تعالیٰ وہ ہے جس کے بغیر کوئی معبود نہیں وہ زندہ ہے اور سب کو زندہ رکھنے والا ہے
اس نے آپ(علیک الصلوٰۃ والسلام) پر ایسی کتاب نازل فرمائی جو سچی ہے اور حق والی ہے، وہ ان کتابوں کی تصدیق کرتی ہے جو اس سے پہلے نازل ہوئیں اسی نے تورات اور انجیل کو بھی اس سے پہلے نازل کیا تھا
تاکہ لوگوں کو ہدایت ملے اس نے پھر یہ فیصلہ کن کتاب نازل فرما دی، یقیناًجو لوگ اﷲ تعالیٰ کی آیات کا انکار کرتے ہیں ان کے لیے دردناک عذاب ہے اور اﷲ تعالیٰ ایسے لوگوں پر غالب ہے وہ بدلہ لینے والا ہے
یقیناًاﷲ تعالیٰ سے کوئی چیز زمین میں اور آسمانوں میں مخفی نہیں
وہی اﷲ تعالیٰ ہے جو (مائو ں کے) رحموں میں تمہاری صورتیں جس طرح چاہتا ہے بناتا ہے، اس کے بغیر کوئی معبود نہیں وہی تو قابل ِعبادت ہے جو غالب اور حکمت والا ہے
وہی اﷲ تعالیٰ ہے جس نے آپ(علیک الصلوٰۃ والسلام) پر کتاب نازل فرمائی جس میں محکم (واضح) آیات ہیں یہی ام الکتاب (کتاب کی اصل، جڑ) ہیں اور بعض آیات متشابہ(شبہ پیدا کرنے والی) بھی ہیں۔ تو جن لوگوں کے دلوں میں کجی  ہے وہ فتنہ برپا کرنے کے لئے متشابہ آیات کے پیچھے پڑتے ہیں تاکہ ان کی تاویل کریں،ان کی تاویل تو صرف اﷲ تعالیٰ جانتا ہے اور جو لوگ علم میں راسخ اور پکے ہیں وہ یہ کہتے ہیں ہم ان سب آیات پر ایمان رکھتے ہیں، یہ سب ہمارے رب کی طرف سے ہیں اور نصیحت تو صرف عقل والے ہی مانتے ہیں
اے ہمارے پروردگار!  ہمیں ہدایت سے سرفراز فرمانے کے بعد ہمارے دلوں کو ٹہڑا نہ کر اور خاص اپنی طرف سے رحمت عطا فرما، بے شک تو ہی عطا فرمانے والا ہے
اے ہمارے پروردگار! تو اس دن جس کے آنے میں شک نہیں ہے یقیناً تو لوگوں کو اکٹھا کرے گا یقیناً اﷲ تعالیٰ وعدہ خلافی نہیں فرماتا
یقیناً ً وہ لوگ جو کافر ہیں ﷲ کریم کے سامنے ان کی اولادیں اور ان کے مال ہر گز کوئی فائدہ نہیں دیں گے وہ لوگ تو آگ کا ایندھن ہیں
جس طرح فرعونیوں اور ان سے پہلوں کا طریقہ تھا کہ انہوں نے اﷲ تعالیٰ کی نشانیوں کی تکذیب کی تو ان لوگوں کے گناہوں کی وجہ سے ﷲ تعالیٰ نے گرفت میں لے لیااور ﷲ تعالیٰ کا عذاب بہت سخت ہے
محبوب(صلی اﷲ تعالیٰ علیک وسلم)! آپ کافروں کو فرما دیں کہ وہ بہت جلدشکست خوردہ ہو جائیں گے اور پھر انہیں جہنم کی طرف دھکیلا جائے گا اور وہ بد ترین ٹھکانہ ہے
یقیناً تمہارے لیے ان دو جماعتوں میں جو(میدان بدر میں)باہم ٹکرائے ایک نشانی ہے، ایک گروہ تو راہ ِ خدا میں جہاد کر رہا تھا اور دوسرا گروہ کافر تھا مسلمان انہیں ظاہری آنکھوں سے دو گنا دیکھ رہے تھے اور اﷲ تعالیٰ اپنی مدد سے جن کی چاہتا ہے تائید فرماتا ہے، بے شک ان میں دیکھنے والوں کے لیے نصیحت ہے
خواہشات کی محبت لوگوں کے لیے خوبصورت کر دی گئی ہے، خواہ وہ خواتین کے متعلق ہو، اولاد کے متعلق ہو، سونے اور چاندی کے ڈھیروں دولت کے متعلق ہو، نشان زدہ گھوڑوں جانوروں اور کھیتوں کے متعلق ہو یہ سب دنیوی زندگی کا سامان ہیں اﷲ تعالیٰ کے ہاں بہترین مرجع ہے
محبوب(صلی اﷲ تعالیٰ علیک وسلم)! آپ فرما دیں کیا میں تمہیں ان سب باتوں سے بہتر چیز بتاؤ ں؟ رب کے ہاں پرہیزگاروں کے لیے ایسے باغ ہیں جن کے نیچے نہریں بہتی ہیں وہ ہمیشہ ان میں رہیں گے اوران کی بیویاں پاکیزہ ہوں گی (یاد رکھو) ﷲ تعالیٰ کی رضا مندی بہت بڑی ہے ﷲ تعالیٰ بندوں کو دیکھنے والا ہے
یہ وہ لوگ ہیں جو کہتے ہیں اے ہمارے پروردگار! ہم یقیناً ایمان لے آئے ہیں آپ ہمارے گناہ بخش دیں اور ہمیں آگ کے عذاب سے بچا لیں
وہ صبر کرنے والے ہیں، سچ بولنے والے ہیں،حکم ماننے والے ہیں،راہِ خدا میں خرچ کرنے والے ہیں اور سحری کے وقت ﷲ تعالیٰ سے گناہ بخشوانے والے ہیں
ﷲ تعالیٰ نے گواہی دی کہ بیشک اس کے بغیر کوئی عبادت کے لائق نہیں، فرشتوں نے بھی، علم والوں نے بھی گواہی دی کہ ﷲ کریم تو ہی ہے جو انصاف کو قائم و دائم فرمانے والا ہے اور اس کے بغیر کوئی بھی عبادت کے لائق نہیں وہ غالب بھی ہے اور حکمت والا بھی ہے
یقیناً اﷲ تعالیٰ کے ہاں دین صرف اسلام ہی ہے اور جنہیں کتاب دی گئی ہے انہوں نے علم آنے کے بعد اس میں اختلاف کیا یہ صرف ضد کی وجہ سے تھا تو جو اﷲ تعالیٰ کی آیات کا انکار کرتا ہے اﷲ تعالیٰ جلد حساب لینے والا ہے
محبوب(صلی اﷲ تعالیٰ علیک وسلم)! اگر وہ آپ سے حجت بازی کریں تو آپ(علیک الصلوٰۃ والسلام) فرما دیں کہ میں نے تو اپنی ذات ِ اقدس کو اور ان لوگوں نے بھی جو میرے پیروکار ہیں اﷲ تعالیٰ کے سامنے جھکا دیا ہے آپ ان لوگوں کو جنہیں کتاب دی گئی ہے اور ان پڑھ لوگوں کو بھی یہ پیغام فرما دیں کیا تم بھی مطیع ہو گئے ہو؟ اگر وہ مطیع ہو جائیں تو وہ ہدایت پر ہیں اگر وہ منہ پھیر لیں تو آپ(علیک الصلوٰۃ والسلام) کے ذمہ صرف پیغام پہنچا دینا ہے اﷲ تعالیٰ اپنے بندوں کو خوب دیکھتا ہے
یقیناً وہ لوگ جو اﷲ تعالیٰ کی آیات کا انکار کر دیتے ہیں اور نبیوں کو بلا وجہ قتل کرتے رہے ہیں اور انصاف کا حکم دینے والے لوگوں کو بھی مار دیتے ہیں محبوب (صلی اﷲ تعالیٰ علیک وسلم)!آپ ایسے لوگوں کو دردناک عذاب کی بشارت دے دیں
یہ وہ لوگ ہیں جن کے اعمال دنیا اور آخرت میں ضائع ہو گئے ان کے لیے کوئی بھی مددگار نہیں ہوں گے
محبوب(صلی اﷲ تعالیٰ علیک وسلم)! آپ نے ان لوگوں کی طرف نظر التفات نہیں فرمائی جنہیں کتاب کا ایک حصہ دیا گیا تھا اب انہیں اﷲ تعالیٰ کی کتاب کی طرف بلا یا جاتا ہے تاکہ یہ کتاب ان کے درمیان فیصلہ فرما دے تو ان میں سے ایک فریق منہ پھیر لیتا ہے اور اس کتاب کی طرف سے غافل ہو جاتے ہیں
یہ اس لیے ہے کہ وہ کہتے ہیں آگ ہمیں صرف چند دن لگے گی ان کی من گھڑت باتوں نے انہیں دین کی طرف سے بہکا دیا ہے
ان کا کیا حال ہو گا جب ہم انہیں اس دن جمع کریں گے جس دن کے آنے میں کوئی شک نہیں ہے اور ہر جان کو ان کے اعمال کا پورا پورا بدلہ دے دیا جائے گا اور ان پر زیادتی نہیں کی جائے گی
محبوب(صلی اﷲ تعالیٰ علیک وسلم)! آپ فرما دیں اے اﷲ! اے مُلک کے مالک!تو جسے چاہے مُلک عطا فرما دے اور جس سے چاہے چھین لے اورجسے چاہے عزت عطا فرما ئے اور جسے چاہے عاجز و پست کر دے، سب بھلائیاں تیرے ہاتھ میں ہیں، بیشک تو ہر چیز کر سکتا ہے
تو ہی رات کو دن میں اور دن کو رات میں داخل فرماتا ہے تو ہی زندہ کو مردہ سے اور مردہ کو زندہ سے نکالتا ہے، اور جسے چاہتا ہے بغیر شمار کے رزق عطا فرما دیتا ہے
مسلمانوں کو چاہئے کہ مومنوں کو چھوڑ کر کافروں کو اپنا دوست نہ بنائیں اور جو ایسا کرتا ہے اس کا تو اﷲ تعالیٰ سے کوئی تعلق نہیں ہاں تم ایسے لوگوں سے لازماً بچ کر رہو اﷲ تعالیٰ تمہیں اپنی ذات ِ اقدس سے ڈراتا ہے اور اﷲ تعالیٰ کی طرف ہی واپسی ہے
فرما دیجئے جو تمہارے سینوں میں ہے اسے تم چھپاؤ یا ظاہر کرو اﷲ تعالیٰ اس سب کو جانتا ہے اور جو آسمانوں اور زمین میں ہے اسے بھی جانتا ہے اور اللہ تعالیٰ ہر چیز پر قادر ہے
جس دن ہر جان جو اس نے نیک عمل کیا ہے اور جو برا عمل کیا ہے اپنے سامنے موجود پائے گی تو وہ جان چاہے گی کاش! اُس کے اور اِس عمل کے درمیان دور کا فاصلہ ہوتااﷲ تعالیٰ تمہیں اپنی ذات ِ اقدس سے ڈراتا ہے اوراﷲ تعالیٰ بندوں پر بے حد مہربان ہے
محبوب(صلی اﷲ تعالیٰ علیک وسلم)! فرما دیجئے اگر تم اﷲ تعالیٰ سے محبت رکھتے ہو تو میرے پیچھے پیچھے چلوتو اﷲ تعالیٰ تم سے محبت فرمائے گااور تمہارے گناہ معاف فرما دے گا اوراﷲ تعالیٰ بخشنے والا سدا رحم فرمانے والا ہے
فرما دیجئے اﷲ تعالیٰ اور اس کے رسول کی اطاعت کرو اگر وہ منہ موڑ لیں تو بیشک اﷲ تعالیٰ کافروں کو پسند نہیں کرتا
بیشک اﷲ تعالیٰ نے آدم، نوح،اولادِ ابراہیم اور عمران(علیہم السلام) کی اولاد کو باقی دنیاؤں میں سے چن لیا
یہ ایک دوسرے کی نسلیں ہیں اوراﷲ تعالیٰ خوب سننے والا اورخوب علم والا ہے
جب عمران کی بیوی نے کہا اے میرے پروردگار!بیشک میں نے آپ کے لیے نذر مان لی ہے کہ جو میرے پیٹ میں ہے اسے سب کاموں سے آزاد کر دوں گی آپ میری طرف سے قبول فرما لیں یقیناً ًآپ سننے والے اور علم والے ہیں
جب اسے جنا تو کہنے لگیں اے میرے پروردگار! یہ تو بچی ہے جو پیدا ہوئی ہے اﷲ تعالیٰ بہتر جانتا ہے جو اس نے جنا اور لڑکا جو وہ طلب کر رہی تھیںاس لڑکی جیسا نہیں (ہو سکتا) تھا، میں نے اس کا نام مریم رکھا ہے، اور میں اسے اور اس کی اولاد کو بھی دھتکارے ہوئے شیطان (کے شر) سے تیری پناہ میں دیتی ہوں
اﷲ کریم نے اس بچی کو بہت اچھے طریقے سے قبول فرمایااور اسے حسین انداز سے بڑھایا، اس کی کفالت زکریا نے لے لی، جب بھی زکریا اس کے پاس محراب(تنہائی کا عبادت خانہ) میں آتے تو اُس کے پاس رزق پاتے، انہوں نے کہااے مریم! یہ تیرے پاس کہاں سے آیا ہے؟ کہنے لگیں یہ اﷲ تعالیٰ کی طرف سے ہے بیشک اﷲ تعالیٰ جسے چاہتا ہے حساب کتاب کے بغیر رزق عطا فرماتا ہے
وہاں ہی زکریا(علیہ السلام) نے اپنے پروردگار سے دعا کی، عرض کیا اے میری تربیت فرمانے والے! مجھے بھی اپنے پاس سے پاکیزہ اولاد عطا فرما، یقیناً آپ دعا کو سننے والے ہیں
فرشتوں نے آواز دی جبکہ وہ محراب میں کھڑے نماز پڑھ رہے تھے کہ اﷲ تعالیٰ آپ کو یحییٰ (علیہ السلام)کی بشارت فرماتا ہے، وہ اﷲ تعالیٰ کی طرف سے ایک کلمہ کی تصدیق کرے گا اور وہ سردار ہو گا،پاک دامن ہو گا اور با صلاحیت نبی ہوگا
زکریا (علیہ السلام)نے عرض کیا! اے میری تربیت فرمانے والے! میرا بیٹا کیسے ہو سکتا ہے؟ میں تو بوڑھا ہو گیا ہوں اور میری بیوی بانجھ ہے، اﷲ تعالیٰ نے فرمایا:کہ بات ایسی ہی ہے لیکن ﷲ تعالیٰ جو چاہتا ہے کرتا ہے
انہوں نے عرض کیا: میرے پروردگار! میرے لیے کوئی نشانی مقرر فرمائیے، ﷲ کریم نے فرمایا:تیرے لیے نشانی یہ ہے کہ تو تین دن تک سوائے اشاروں کے کوئی بات نہیں کر سکے گا اپنے پروردگار کو بہت زیادہ یاد کیجئے اور شام و صبح اس کی تسبیح بیان کیجئے
اور یاد کرو وہ وقت جب فرشتوں نے کہا: اے مریم! بیشک اﷲ تعالیٰ نے تجھے چن لیا ہے تجھے طہارت عطا کی ہے اوراس دور کی سب عورتوں سے تمہیں ممتاز کیا ہے
اے مریم! اپنے رب کی اطاعت اور بندگی کر، سجدہ کر اور رکوع کرنے والوں کے ساتھ رکوع کر
محبوب(صلی اﷲ تعالیٰ علیک وسلم)!یہ غیب کی خبریں ہیں جو ہم آپ(علیک الصلوٰۃ والسلام) کی طرف وحی فرما رہے ہیں آپ(علیک الصلوٰۃ والسلام) (جسمانی) طور پر ان کے پاس نہیں تھے جب وہ قلمیں پھینک رہے تھے کہ مریم کی کفالت کون کرے؟ اور (جسمانی) طور پر آپ(علیک الصلوٰۃ والسلام) ان کے پاس نہیں تھے جب وہ آپس میں بحثیں کر رہے تھے
پھرمحبوب(صلی اﷲ تعالیٰ علیک وسلم)! جس وقت فرشتوں نے کہا: اے مریم! اﷲ تعالیٰ تجھے اپنے پاس سے ایک کلمہ کی بشارت دیتا ہے جس کا نام مسیح عیسیٰ ابن ِ مریم ہے وہ دنیا میں بھی بڑا وجاھت والا ہوگا اور آخرت میں بھی اور وہ اﷲ تعالیٰ کے مقربین میں سے ہو گا
وہ لوگوں سے پنگھوڑے میں بھی باتیں کرے گا اور ادھیڑ عمر کا ہو گا تب بھی باتیں کرے گا،وہ بڑی صلاحیت والا ہو گا
عرض کیا:کہنے لگیں اے میری تربیت فرمانے والے! میرا بیٹا کیسے ہو سکتا ہے؟ مجھے کسی انسان نے چھوا تک نہیں، اﷲ تعالیٰ نے فرمایا: بات ایسی ہی ہے ﷲ تعالیٰ پیدا کرتا ہے جسے چاہتا ہے، جب وہ کسی کام کا فیصلہ کر لیتا ہے تووہ صرف یہ کہتا ہے کہ ہو جا!تووہ بات ہو جاتی ہے
اﷲ تعالیٰ تیرے بیٹے کو کتاب وحکمت کی تعلیم بھی دے گا اور تورات و انجیل بھی سکھائے گا
اوروہ بنی اسرائیل کی طرف رسول ہو گا (اور انہیں بتائے گا) میں تمہارے پاس رب کی طرف سے ایک نشانی لے کے آیا ہوں، میں تر مٹی سے پرندے کی شکل کی کوئی چیز بناتا ہوں پھر میں اس میں پھونک مار دیتا ہوں تو وہ اﷲ تعالیٰ کے حکم سے پرندہ بن جاتا ہے، میں مادر زاد اندھوں اور برص والوں کو شفا دے دیتا ہوں اور میں اﷲ تعالیٰ کے حکم سے مُردوں کو بھی زندہ کر دیتا ہوں، میں تمہیں جو تم کھاتے ہو اور جو تم گھروں میں ذخیرہ کر کے رکھ لیتے ہو بتا دوں گا،بیشک اس میں تمہارے لیے نشانی ہے اگر تم صاحب ِایمان ہو
اورمیں تورات کی تصدیق کرتا ہوں کہ وہ مجھ سے پہلے ہے اور میں تمہارے لیے کچھ ایسی چیزیں حلال کر دوں گا جو تم پر پہلے حرام ہیں، میں تمہارے رب کی طرف سے ایک نشانی لے کے تمہارے پاس آیا ہوں، اﷲ تعالیٰ سے ڈرو اور میری فرمانبرداری کرو
یقیناًاﷲتعالیٰ میرا اور تمہارا پروردگار ہے اس کی عبادت کرو یہی سیدھا راستہ ہے
جب عیسیٰ(علیہ السلام) نے ان کی طرف سے کفر محسوس کیا تو کہنے لگے کون ہے جو اﷲ تعالیٰ کے راستے میں میری مدد کرے؟ حواری بولے راہ ِ خدا میں ہم آپ کے مددگار ہیں، ہم اﷲ تعالیٰ پر ایمان لائے ہیں آپ اس بات کے گواہ رہیں کہ یقیناً ہم فرمانبردار اور مسلم ہیں
اے ہمارے پروردگار! جو آپ نے اتاراہم اس پر ایمان لائے اور ہم نے رسول(عیسیٰ علیہ السلام) کی پیروی کی، ہمیں آپ گواہوں میں لکھ لیں
انہوں نے چال چلی اوراﷲ کریم نے حفیہ تدبیر فرمائی اور اﷲ تعالیٰ کی خفیہ تدبیریں بہت ہی بہتر ہوتی ہیں
اس وقت کو یاد کیجئے جب ﷲ کریم نے فرمایا اے عیسیٰ(علیک السلام)! میں آپ کو پوری طرح لے جانے والا ہوں اور آپ کو اپنی طرف اٹھانے والا ہوں آپ کو ان لوگوں سے جو کافر ہیں پاک کر دوں گا، آپ کے فرمانبردار ان لوگوں پر قیامت تک غالب رہیں گے جنہوں نے آپ کا انکار کیا، پھر میری طرف ہی تم سب کی واپسی ہے، میں تمہارے درمیان ان چیزوں کا فیصلہ فرماؤں گا جن میں تم آپس میں اختلاف کرتے ہو
جو لوگ کافر ہو گئے ہیں میں انہیں دنیا اور آخرت میں شدید عذاب میں مبتلا کر دوں گا اور ان کا کوئی بھی مددگار نہیں ہو گا
اور جو لوگ ایمان والے ہیں اور ان کے عمل صالح ہیں اﷲ تعالیٰ انہیں پورا پورا بدلہ عطا فرمائے گا اورا ﷲ تعالیٰ ظالموں کو پسند نہیں فرمایا کرتا
محبوب(صلی ﷲ تعالیٰ علیک وسلم)! ہم آپ پر یہ آیات اور حکیمانہ ذکر تلاوت فرما رہے ہیں
یقیناً ً اﷲ تعالیٰ کے ہاں عیسیٰ(علیہ السلام) کی مثال آدم(علیہ السلام) کی مثال جیسی ہے، اﷲ تعالیٰ نے انہیں مٹی سے پیدا کیا پھر فرمایاکہ ہو جا پس وہ ہو گیا
محبوب(صلی اﷲ تعالیٰ علیک وسلم)! حق آپ کے رب کی طرف سے ہے،(اے مسلمانو) اس میں شک کی کوئی گنجائش ہی نہیں
آپ کے پاس حق آ جانے کے بعد کوئی حجت بازی کرتا ہے تو آپ(علیک الصلوٰۃ والسلام) ایسے لوگوں کو فرما دیں، آئیے ہم اپنے اور تمہارے بیٹوں، اپنی اور تمہاری خواتین، اپنی اور تمہاری جانوں کو بلا لیں پھر ہم مباہلہ کرلیں اور ﷲ تعالیٰ کی لعنت جھوٹوں پر کریں
یقیناً یہ حق کے واقعات ہیں اﷲ کریم کے بغیر کوئی قابل ِ عبادت نہیں اور یقیناً اﷲ تعالیٰ ہی غالب اور حکمت والا ہے
پھر اگر وہ پشت موڑ جائیں تو یقیناً ا ﷲ تعالیٰ فساد کرنے والوں کو جانتا ہے
محبوب(صلی اﷲ تعالیٰ علیک وسلم)!فرما دیجئے اے کتاب کے ماننے والو! ایک کلمہ کی طرف آؤجو ہمارے اور تمہارے درمیان برابر ہے اور(وہ یہ) کہ ہم اﷲ تعالیٰ کے بغیرکسی اور کی عبادت نہیں کریں گے اور اﷲ تعالیٰ کے ساتھ کسی اور کو شریک نہیں ٹھہرائیں گے اور اﷲ تعالیٰ کو چھوڑ کے ایک دوسرے کو ہم اپنا رب نہیں بنائیں گے۔ اگر وہ ان باتوں کو چھوڑ کے پشت موڑ جائیں تو مسلمانو! تم کہہ دو (یہودیو اور عیسائیو) تم گواہ رہو کہ ہم تو تابع فرمان ہیں
اے اہل ِ کتاب! تم ابراہیم(علیہ السلام) کے بارے میں کیوں حجت بازی کرتے ہو حالانکہ تورات اور انجیل تو ان کے بعد اتاری گئی ہیں، کیا تم میں اتنی عقل بھی نہیں؟
(اے لوگو) جو سنتے ہو ان باتوں میں جھگڑا کرو جن کا تمہیں علم ہے، ان باتوں میں کیوں بحثیں کرتے ہو جن کا تمہیں علم نہیں ہے،اور اﷲ تعالیٰ جانتا ہے اور تم امر ِ واقع سے بے خبر ہو
ابراہیم(علیہ السلام) نہ یہودی تھے نہ نصرانی تھے وہ سب باطلوں سے ہٹ کے اﷲ تعالیٰ کے فرمانبردار تھے وہ مشرک لوگوں میں شامل نہیں تھے
یقیناً سب لوگوں سے بڑھ کر ابراہیم(علیہ السلام) کے قریب وہ ہیں جو ان کے پیچھے پیچھے چلے اور یہ نبی اور جو ان پر ایمان لائے ہیں اور اﷲ تعالیٰ مومنوں کا مددگار ہے
اہل کتاب میں سے ایک گروہ کی یہ خواہش ہے کہ کاش! وہ کسی طرح تمہیں گمراہ کر دیں، وہ توخوداپنے آپ کو گمراہ کرتے ہیں انہیں اس بات کا شعور نہیں ہے
کتابیو! تم اﷲ تعالیٰ کی آیتوں کا انکار کیوں کرتے ہو؟ حالانکہ تم خود اس بات کے گواہ ہو
او کتابیو! تم حق کو باطل کے ساتھ کیوں ملاتے ہو اور علم ہوتے ہوئے بھی حق کو کیوں چھپاتے ہو؟
اوراہل کتاب کے ایک گروہ نے کہا جو مسلمانوں پر نازل ہوا ہے دن کے پہلے حصے میں تو اس پر ایمان لاؤ اور دن کے آخری حصے میں اس کا انکار کر دو تاکہ یہ مسلمان واپس پلٹ آئیں
اورتم بات صرف اسی کی مانو جو تمہارے دین کے تابع ہو، محبوب(صلی اﷲ تعالیٰ علیک وسلم)! فرما دیجئے! ہدایت تو اﷲ تعالیٰ کی ہی ہدایت ہے وہ کسی کو ایسا دے دے جیسا تمہیں دیا گیا ہے یا وہ تمہارے رب کے ہاں تم سے حجت بازی کریں، آپ(علیک الصلوٰۃ والسلام) فرما دیں عظمت اور فضیلت ﷲ تعالیٰ کے ہاتھ میں ہے جسے چاہتا ہے دے دیتا ہی اور اﷲ تعالیٰ وسعتوں اور علم والا ہے
جسے چاہتا ہے اپنی رحمت سے خاص کر لیتاہے اور اﷲ تعالیٰ بڑے فضل کا مالک ہے
اورکچھ اہل کتاب ایسے ہیں کہ اگر آپ انہیں ڈھیروں مال بھی امانت دے دیں تو آپ کو وہ واپس دے دیں گے اور کچھ وہ ہیں کہ اگر انہیں آپ ایک دینار بھی امانت دیں تو وہ اس وقت تک واپس نہیں کریں گے جب تک آپ ان کے سر پر کھڑے نہ رہیں، یہ اس لیے ایسا کرتے ہیں کہ وہ کہتے ہیں اَن پڑھ لوگوں کا کچھ لے لینا گناہ نہیں ہے اور جانتے بوجھتے ﷲ تعالیٰ پر جھوٹ باندھتے ہیں
ہاں جو بھی اﷲ تعالیٰ کے عہد کو پورا کرتا ہے، پرہیزگاری اختیار کرتا ہے تو اﷲ تعالیٰ ایسے پرہیزگاروں کو پسند فرماتا ہے
یقیناًجو لوگ اﷲ تعالیٰ کے عہد اور اپنی قسمیں بیچ کے اس دنیا کی تھوڑی سی رقم لے لیتے ہیں، ان کے لیے آخرت میں کوئی حصہ نہیں اور اﷲ تعالیٰ قیامت کے دن ان سے بات نہیں فرمائے گا اور ان پر نگاہ ِ رحمت بھی نہیں ڈالے گااور انہیں پاک بھی نہیں کرے گااور ان کے لیے دردناک عذاب ہے
اور ان میں کچھ ایسے لوگ بھی ہیں جو اپنی زبانوں کو موڑ موڑ کے اﷲ تعالیٰ کے الفاظ تبدیل کرتے ہیں تاکہ تم اسے بھی کتاب کا حصہ سمجھو حالانکہ وہ کتاب کا حصہ نہیں ہیں، وہ کہتے ہیں کہ یہ اﷲ تعالیٰ کی طرف سے ہے حالانکہ وہ ﷲ تعالیٰ کی طرف سے بھی نہیں ہے، اﷲ تعالیٰ پر جھوٹے اتہام باندھتے ہیں جبکہ اس بات کو جانتے ہیں
کوئی انسان جسے اﷲ تعالیٰ کتاب و حکمت اور نبوت دے (ان تین نعمتوں کے ملنے کے بعد) وہ لوگوں سے کہے کہ اﷲ تعالیٰ کو چھوڑ کر میرے بندے بن جاؤ یہ لوگ تو کہتے ہیں کہ تم رب والے بنو کیونکہ تم کتاب کو پڑھتے بھی ہو اوردوسروں کو پڑھاتے بھی ہو
(اﷲ تعالیٰ کا کامل بندہ) تمہیں یہ حکم نہیں دے گا کہ تم فرشتوں اور نبیوں کو رب بنا لو،اسلام کے بعد کیا تمہیں کفر کا حکم بھی دیا جا سکتا ہے؟
اوریاد کرو جب ﷲ تعالیٰ نے انبیاء(علیہم السلام) سے پکا وعدہ لیا کہ جو میں تمہیں کتاب اور حکمت دوں پھر تمہارے پاس وہ عظمت وشان والا رسول تشریف لائے جو ان کتابوں کی تصدیق کرے جو تمہارے پاس ہیں تو تم نے لازماً اس پر ایمان لانا ہے اورضرور بالضرور اس کی مدد کرنی ہے پھر فرمایا:کیا تم نے اقرار کر لیا اور میرا بھاری ذمہ اس پر اٹھا لیا؟ سب نے عرض کی کہ ہم نے اقرار کیا (اﷲ تعالیٰ نے) فرمایا توپھر گواہ رہنا کہ میں بھی تمہارے ساتھ گواہوں میں شامل ہوں
جو کوئی بھی اس عہد کے بعد پھرے تو یہ پھرنے والے فاسق ہیں
کیا وہ اﷲ تعالیٰ کے دین کے سوا (کوئی اور دین) تلاش کرتے ہیں؟ حالانکہ اسی کے حضور آسمانوں اور زمین کی ہر چیز نے خوشی اور ناخوشی سر جھکا دیا ہے اور سب اسی کی طرف لوٹائے جائیں گے
فرما دیجئے ہم اﷲ تعالیٰ پر ایمان لائے اور اس پر بھی جو ہماری طرف نازل کیا گیا اور اس پر بھی جو ابراہیم، اسماعیل، اسحق، یعقوب (علیہم السلام)اور ان کی اولاد پر نازل کیا گیا اور اس پر بھی جو موسیٰ، عیسیٰ اور (دوسرے) انبیاء (علیہم السلام)کو ان کے رب کی طرف سے عطا فرمایا گیا،ہم ان میں سے کسی پر بھی ایمان میں فرق نہیں کرتے اور ہم اﷲ تعالیٰ کے فرمانبردار ہیں
اور جو اسلام کےعلاوہ کوئی اور دین تلاش کرے گا تو وہ اس سے ہر گز قبول نہیں کیا جائے گا اور وہ قیامت کے دن نقصان اٹھانے والوں میں سے ہو گا
یہ کیسے ہو سکتا ہے کہ اﷲ تعالیٰ ایسی قوم کو ہدایت دے جنہوں نے ایمان لانے کے بعد کفر اختیار کیا وہ تو پہلے خود گواہی دے چکے تھے کہ رسول سچا ہے ان کے پاس نشانیاں آ چکی تھیں او ر اﷲ تعالیٰ ظالم لوگوں کو ہدایت نہیں دیتا
ایسوں کی سزا یہ ہے کہ ان پر اﷲ تعالیٰ، فرشتوں اور سب انسانوں کی پھٹکار پڑتی رہے
ہمیشہ اسی پھٹکار میں رہیں اور ان سے عذاب نہ تو ہلکا کیا جائے گا اور نہ انہیں مہلت دی جائے گی
لیکن وہ لوگ جنہوں نے (سچے دل سے) توبہ کر لی اور اس کے بعد اپنی اصلاح کر لی تو بے شک اﷲ تعالیٰ بڑا بخشنے والا سدامہربان ہے
یقیناً وہ لوگ جنہوں نے اسلام لانے کے بعد کفراختیار کیا پھر کفر میں بڑھتے گئے، ہر گز ان کی توبہ قبول نہیں کی جائے گی اور یہی لوگ گمراہ ہیں
جن لوگوں نے کفر کیا اورکفر ہی کی حالت میں مر گئے، تو ان میں سے کسی سے پوری زمین بھر سونا قبول نہیں کیا جائے گا اگرچہ وہ (اپنی نجات کے لیے) اتنا سونا معاوضہ دیں، ایسے لوگوں کے لیے دردناک عذاب ہے اور ان کا کوئی مددگار نہیں
تم نیکی کو تبھی پہنچ سکو گے جب اللہ کی راہ میں ان چیزوں کو خرچ کرو جو تمہیں محبوب ہیں، تم جو کچھ بھی خرچ کرتے ہو اﷲ تعالیٰ اسے جانتا ہے
بنی اسرائیل کے لیے سب کھانے کی چیزیں حلال تھیں سوائے ان کے جو اسرائیل نے اپنے اوپر حرام کر لیں اس سے پہلے کہ تورات نازل کی گئی آپ (علیک الصلوٰۃ والسلام) فرما دیجئے تورات لے آئو اسے پڑھو اگر تم سچے ہو
(حق بات کے ظاہر ہونے) کے بعد جو اﷲ تعالیٰ پر جھوٹ باندھے وہی لوگ تو ظالم ہیں
آپ (علیک الصلوٰۃ والسلام) فرما دیں اﷲ تعالیٰ نے صحیح فرمایا ہے تم ملت ِ ابراہیم کی پیروی کروجو ہر باطل سے دور رہنے والے تھے اوروہ مشرکوں میں سے نہیں تھے
یقیناً پہلا گھر جو لوگوں کے لیے بنایا گیا ہے وہی ہے جو مکہ میں ہے وہ بیحد برکت والا اور سب جہانوں کے لیے ہدایت (کا سر چشمہ) ہے
اس گھر میں روشن نشانیاں ہیں (ایک نشانی) مقام ِ ابراہیم بھی ہے جو بھی اس گھر میں داخل ہو وہ (ہر خطرے) سے محفوظ ہو جاتا ہے اور لوگوں پراﷲ تعالیٰ کے لیے حج بیت اﷲ فرض ہے جو وہاں جانے کی استطاعت رکھتا ہو اورجو شخص انکار کر دے توبیشک اﷲ تعالیٰ سارے جہانوں سے بے نیاز ہے
محبوب(صلی اﷲ تعالیٰ علیک وسلم)!آپ فرما دیں اے اہل کتاب! تم اﷲ تعالیٰ کی آیتوں کا کیوں انکار کرتے ہو؟ جبکہ اﷲ تعالیٰ تمہارے اعمال دیکھ رہا ہے
آپ (علیک الصلوٰۃ والسلام) فرما دیجئے اے اہل کتاب! جو بندہ ایمان لا چکا ہے تم اسے اﷲ تعالیٰ کے راستے سے کیوں روکتے ہو؟ تم اس راستے میں کجی چاہتے ہو، حالانکہ تم اس کی (حقانیت) کے گواہ ہو  اوراﷲ تعالیٰ تمہارے سب کاموں سے بے خبر نہیں ہے
اے ایمان والو!تم اہل کتاب کے جس گروہ کی بھی اطاعت کرو گے تو وہ تمہیں ایمان لانے کے بعد کافر بنا دیں گے
اور تم کیسے کفر کر سکتے ہو جبکہ اﷲ تعالیٰ کی آیتیں تمہیں پڑھ کر سنائی جاتی ہیں اور تم میں اﷲ تعالیٰ کا رسول بھی موجود ہے اور جو دامن ِ خداوندی کو مضبوطی سے پکڑتا ہے تو اﷲ تعالیٰ اسے سیدھی راہ تک پہنچا دیتا ہے
اے ایماندارو! اﷲ تعالیٰ سے اس طرح ڈرو جس طرح ڈرنے کا حق ہے، تمہیں موت صرف اس حال میں آئے کہ تم اسلا م پر قائم ہو
اور تم سب مل کے اﷲ تعالیٰ کی رسی پکڑ لو گروہ بندی چھوڑ دو اوراﷲ تعالیٰ نے جو تم پر نعمت فرمائی ہے اسے یاد کرو تم تو ایک دوسرے کے دشمن تھے اﷲ تعالیٰ نے تمہارے دلوں میں الفت ڈال دی تو اﷲ تعالیٰ کی نعمت سے تم بھائی بھائی بن گئے تم تو آگ کے گڑھے کے کنارے پر تھے اﷲ تعالیٰ نے تمہیں اس آگ سے بچا لیا اﷲ تعالیٰ تو اسی طرح تمہارے سامنے آیات بیان فرماتا ہے تاکہ تم سیدھے راستے پر چلو
اورتم میں ایک ایسی جماعت ضرور ہونی چاہئے جو نیکی کی دعوت دے، معروف کا حکم دے اور منکر سے روکے اور یہی لوگ ہیں جو فلاح پائیں گے
اوران لوگوں کی طرح نہ بن جانا جو واضح نشانی آ جانے کے بعدفرقوں میں بٹ گئے اور اختلاف کیا ایسے لوگوں کے لیے دردناک عذاب ہے
جس دن کچھ چہرے سفید اور روشن ہوں گے اور کچھ چہرے سیاہ ہوں گے،سیاہ چہرے والوں کو کہا جائے گا کیا تم نے ایمان کے بعد کفر اختیار کر لیا تھا؟ آج اس کفر کی وجہ سے عذاب چکھو
اورسفید چہرے والے اﷲ تعالیٰ کی رحمت میں ہوں گے اور اسی رحمت میں ہمیشہ رہیں گے
محبوب(صلی اﷲ تعالیٰ علیک وسلم)! یہ آیات ِ الہیہ ہیں ہم آپ (علیک الصلوٰۃ والسلام) کے سامنے ٹھیک ٹھیک پڑھ رہے ہیں اوراﷲ تعالیٰ دنیا والوں پر زیادتی فرمانا نہیں چاہتا
آسمانوں اور زمین میں جو کچھ ہے اﷲ تعالیٰ کا ہے اﷲ تعالیٰ کی طرف ہی سارے معاملات نے پلٹنا ہے
تم سب قوموں سے بہتر قوم ہوتمہیں لوگوں کے لیے پیدا فرمایا گیا ہے، تم نیکی کا حکم دیتے ہو اور بدی سے روکتے ہو اور اﷲ تعالیٰ پر ایمان رکھتے ہو، اگر اہل کتاب بھی اسی طرح ایمان لے آتے تو ان کے لیے بہتر تھا ان میں سے کچھ لوگ تو صاحب ِ ایمان ہیں لیکن ان کی اکثریت فاسقوں پر مشتمل ہے
وہ ستانے کے بغیر تمہیں کوئی ضرر نہیں پہنچا سکیں گے اگر وہ تمہارے ساتھ لڑائی کریں تو پشت پھیر کے بھاگ کھڑے ہوں گے اور کسی طرف سے ان کی مدد نہ ہو سکے گی
وہ جہاں بھی ہوں ان پر ذلت ہی مسلط رہے گی (وہ دو طریقوں سے اس ذلت سے نکل سکتے ہیں) یا تو اﷲ تعالیٰ کی رسی (قرآن) کو تھام لیں یا وہ لوگوں کی پناہ میں آ جائیں (کسی حکومت) اوروہ اﷲ تعالیٰ کے غضب کے نیچے آئے ہوئے ہیں اور ان پر مسکینی اتار دی گئی ہے یہ اس لیے ہے کہ وہ اﷲ تعالیٰ کی آیات کے منکر تھے اور نبیوں کو بلاوجہ مار دیتے تھے اوریہ اس لیے بھی کہ وہ نافرمان تھے اور حدوں سے آگے بڑھ جاتے تھے
وہ سارے برابر نہیں ہیں اہل کتاب میں سے کچھ ایسے لوگ بھی ہیں جو اپنے انداز پر قائم ہیں وہ اﷲ تعالیٰ کی آیات رات کے لمحوں میں پڑھتے ہیں اور سجدے بھی کرتے ہیں
وہ اﷲ تعالیٰ اور آخرت کے دن پر ایمان رکھتے ہیں وہ بھلائی کا حکم دیتے ہیں اور منکر سے روکتے ہیں نیکیوں میں آگے بڑھتے ہیں اور یہ با صلاحیت لوگ ہیں
اور وہ جو بھی اچھا کام کریں گے اس کی ناقدری نہیں ہو گی اور اﷲ تعالیٰ پرہیزگاروں کو خوب جانتا ہے
یقیناً کافروں کو مال اور اولاد اﷲ تعالیٰ سے بچانے میں کوئی بھی فائدہ نہیں دیں گے یہ جہنمی ہیں جہاں انہیں ہمیشہ رہنا ہے
وہ لوگ جو اس دنیوی زندگی میں خرچ کر جاتے ہیں ان کی مثال ایسی ہے کہ شدید ٹھنڈک والی ہوا آئے وہ ایسے لوگوں کی کھیتی کے پاس سے گزرے جنہوں نے اپنی جانوں پر ظلم کر رکھا ہے اور سردی کی وجہ سے ان کی کھیتی کو تباہ کر دے اﷲ تعالیٰ نے تو ان پر زیادتی نہیں کی وہ اپنی جانوں پر خود زیادتی کرتے تھے()
ایماندارو! مومنوں کو چھوڑ کے ان لوگوں کو اپنا بھیدی اور راز دار نہ بناؤ جو تمہارے ساتھ نہیں ہیں اس لیے کہ وہ تمہاری خرابی  میں کمی کرنے کے لیے تیار نہیں ہیں ان کی دلی تمنا ہوتی ہے کہ ایسی بات ہو جس سے تم کسی تکلیف یا مصیبت میں پڑ جاؤ ان کے مونہوں سے بغض اورعداوت صاف ظاہر ہوتی ہے لیکن ان کے سینوں کے اندر (جو تمہاری نفرت اور عداوت) بات چھپی ہوئی ہے وہ بہت بڑی ہے مسلمانو! ہم نے تمہارے سامنے اپنی آیات واضح طور پر بیان کر دی ہیں اگر تم میں عقل ہے (ان کو سمجھو)
خبردار!تم تو ان سے محبت رکھتے ہو لیکن وہ تم سے محبت (تمہارا لحاظ) نہیں رکھتے تم سب کتابوں پر کامل ایمان رکھتے ہو وہ ملاقات میں تو تمہیں کہتے ہیں کہ ہم بھی اہل ایمان ہیں لیکن جب خلوت میں ہوتے ہیں تو تم پر غصے کی وجہ سے اپنی انگلیاں چباتے ہیں آپ (علیک الصلوٰۃ والسلام) فرما دیں کہ اسی غصے میں مرو یقیناً اﷲ تعالیٰ دلوں کے بھید خوب جانتا ہے
اگر تمہیں کوئی اچھائی ملتی ہے تو ان کو بہت بری لگتی ہے اور اگر تمہیں کوئی برائی پہنچتی ہے تو اس سے یہ خوش ہوتے ہیں (مسلمانو!) اگر تم صبر کرو اور پرہیزگاری اختیار کروتو ان کی چالیں تمہیں کوئی ضرر نہیں پہنچا سکیں گی جو اعمال وہ کرتے ہیں اﷲ تعالیٰ نے ان کو گھیرے میں لے رکھا ہے
محبو ب(صلی اﷲ تعالیٰ علیک وسلم)! جب آپ سویرے سویرے اپنے گھر سے باہر تشریف لائے، آپ مسلمانوں کو جنگ کے مورچوں میں بٹھا رہے تھے اﷲ تعالیٰ یہ باتیں سن بھی رہا تھا اور ان سب باتوں کو جانتا بھی ہے
جب تمہارے دو گروہوں (بنو حارثہ اور بنو سلمہ) نے یہ ارادہ کیا کہ وہ بزدلی کا مظاہرہ کریں تو اﷲکریم نے کارسازی دکھائی (انہیں راستے میں روک لیا) اﷲ تعالیٰ ہی کی ذات ہے جس پر مومنوں کو توکل کرنا چاہئے
اوراﷲ کریم نے بدر میں تمہاری مدد فرمائی تھی حالانکہ تم بے سروسامان تھے اﷲ تعالیٰ سے ڈرو اور س کا احسان مانو
محبوب(صلی اﷲ تعالیٰ علیک وسلم)! جب آپ مومنوں سے فرما رہے تھے کیا تمہارے لیے یہ بات کافی نہیں کہ تمہارا پروردگار آسمان سے اترنے والے تین ہزار فرشتوں سے تمہاری مدد فرمائے
جی ہاں اگر تم نے صبر کیا پرہیزگاری کو اپنایا اور کافر فوری طور پر تمہارے سامنے آ گئے تو اﷲ تعالیٰ تمہیں پانچ ہزار نشان زدہ فرشتوں سے مدد بھیجے گا
اوراس بات کو اﷲ تعالیٰ نے صرف بشارت قرار دیا ہے تاکہ تمہارے دل مطمئن ہو جائیں اور مدد تو صرف اﷲ تعالیٰ کی طرف سے ہے جو غالب اور حکمت والا ہے
یہ اس لیے تاکہ کافروں کا ایک حصہ تباہ کر دیا جائے یا وہ ذلیل ہو کے واپس چلے جائیں
محبوب(صلی اﷲ تعالیٰ علیک وسلم)!معاملات کا مرکز ذات ِ ربانی ہے وہ چاہتا ہے تو کسی کو توبہ کی توفیق دے دیتا ہے یا عذاب کرتا ہے یقیناً وہ لوگ ظالم ہیں
اور اﷲ تعالیٰ کے لیے ہے جو کچھ آسمانوں اور زمین میں ہے جسے چاہتا ہے بخش دیتا ہے اورجسے چاہتا ہے عذاب دیتا ہے اور اﷲ تعالیٰ تو بخشنے والا سدا رحم فرمانے والا ہے
اے ایماندارو! تم سود دو گنا چار گنا کر کے مت کھائو اوراﷲ تعالیٰ سے ڈرو تاکہ تمہیں فلاح ملے
اور اس آگ سے ڈرو جو کافروں کے لیے تیار کی گئی ہے
اور اﷲ تعالیٰ اور رسول(علیہ الصلوٰۃ والسلام) کی اطاعت کرو تاکہ تم پر رحم کیا جائے
اور تم اپنے رب کی بخشش کی طرف جلدی بڑھواور اس جنت کی طرف بھی جلدی بڑھو جس کی چوڑائی آسمانوں اور زمین جیسی ہے جو پرہیزگاروں کے لیے تیار کی گئی ہے
پرہیزگار تو وہ ہیں جو خوشحالی میں بھی اور تنگ دستی میں بھی خرچ کرتے ہیں اور وہ غصے کو پی جاتے ہیں اور لوگوں کو معاف فرما دیا کرتے ہیں اور اﷲ تعالیٰ حسن ِ عمل والوں سے محبت فرماتا ہے
اور متقی وہ لوگ ہیں کہ جب ان سے کوئی گناہ سر زد ہو جاتا ہے یا اپنی جانوں پر ظلم کر لیتے ہیں پھر اﷲ تعالیٰ کا ذکر کرتے ہیں اور پھر اﷲ تعالیٰ سے اپنے گناہوں کی معافی مانگتے ہیں اور وہ اﷲ تعالیٰ ہی ہے جو گناہوں کو معاف فرماتا ہے یہ وہ لوگ ہیں جو گناہ پر اصرار نہیں کرتے جب انہیں علم ہو جاتا ہے (تو اسے چھوڑ دیتے ہیں)
ایسے لوگوں کا بدلہ ان کے پروردگارکی طرف سے بخشش ہے اور جنتیں ہیں جن کے نیچے نہریں بہہ رہی ہیں وہ ہمیشہ وہاں رہیں گے اور (نیک)کام کرنے والوں کا اجر بہترین ہے
تم سے پہلے بھی مختلف اندازِ زندگی کے لوگ گزر چکے ہیں تو زمین میں چل پھر کر دیکھو کہ جھٹلانے والوں کا انجام کیا ہوا؟
یہ قرآن لوگوں کے لیے واضح بیان، ہدایت اور پرہیزگاروں کے لیے نصیحت ہے
اور تم ہمت نہ ہارواور غم نہ کھاؤ تم ہی اعلیٰ ہو اگر مومن ہو
اگر آج تمہیں زخم لگا ہے تو اس قوم کو بھی ایسا ہی زخم لگا تھا یہ دن ہیں جو ہم لوگوں کے درمیان پھیرتے رہتے ہیں تاکہ اللہ تعالیٰ واضح فرما ئے کہ صاحب ِ ایمان کون ہے اور کچھ لوگ شہید بھی ہو جائیں اﷲ تعالیٰ ظالموں کو پسند نہیں فرماتا
اوراﷲ تعالیٰ ایمانداروں کو نتھار دے گا اور کافروں کو مٹا دے گا
کیا تم یہ خیال کرتے ہو کہ جنت میں چلے جائو گے اور وہ لوگ جنہوں نے راہ ِ خدا میں جہاد کیا اور جو صبر کرنے والے ہیں کھل کر سامنے نہیں آ سکیں گے؟
اور تم اس واقع سے پہلے موت کی آرزو کیا کرتے تھے جب تک یہاں(میدا نِ جہاد) موت سے ملے نہیں تھے اب تم نے موت کو سامنے دیکھ لیا(پھر پریشان ہونے کی ضرورت نہیں)
محمد(صلی اﷲتعالیٰ علیہ وسلم) تو صرف عظیم المرتبت رسول ہی ہیں ان سے پہلے بھی رسول گزر چکے ہیں، اگر وہ وفات فرما جائیں یا شہید ہو جائیں تو کیا تم الٹے پاؤں پھر جاؤ گے؟ اور جو کوئی الٹے پاؤں پھراتو وہ اﷲ تعالیٰ کا کچھ نہیں بگاڑ سکے گا اور جلد ہی اﷲتعالیٰ شکر گزاروں کو بدلہ دے گا
کوئی نفس اﷲ تعالیٰ کے حکم و مرضی کے سوا خود مر نہیں جاتا موت کا مقررہ وقت لکھا ہوا ہے جو دنیا کا فائدہ چاہے تو ہم اسے اس سے کچھ دے دیتے ہیں اور جو کوئی آخرت کا فائدہ چاہتا ہے ہم اس کو بھی اس سے عطا فرما دیتے ہیں اور جلد ہی شکر گزاروں کو ہم بدلہ دیں گے
اور کتنے ہی نبی گزرے ہیں جن کے ساتھ مل کر بہت سارے اﷲ والوں نے جہاد کیا تکلیفوں کی وجہ سے جو انہیں راہ ِ خدا میں مل رہی تھیں نہ تو انہوں نے ہمت ہاری نہ ہی کمزوری دکھائی اور نہ ہی ہار مانی اور اﷲ تعالیٰ صبر فرمانے والوں سے محبت فرماتا ہے
اوران کا کہنا تو یہ تھا جو وہ اکثر کہتے تھے کہ اے ہمارے پروردگار!ہمارے گناہ معاف فرما دے اور جو ہم نے اپنے کاموں میں زیادتیاں کی ہیں ان سے بھی درگزر فرما، ہمیں ثابت قدم رکھ اورکافروں پر ہمیں فتح عطا فرما
تو اﷲ تعالیٰ نے انہیں دنیا کا ثواب اور آخرت کا بہترین ثواب بھی عطا فرما دیا اور اﷲ تعالیٰ حسن ِ عمل والوں سے محبت فرماتا ہے
اے ایمان والو! اگر تم نے کافروں کی پیروی کی تو وہ تمہیں دین سے الٹے پاؤں پھیر دیں گے پھر تم نقصان پانے والوں میں سے ہو جائو گے
بلکہ اﷲ تعالیٰ تمہاراحامی ہے اور سب سے بہتر مددفرمانے والا ہے
ہم جلد ہی کافروں کے دلوں میں رعب اور دبدبہ ڈال دیں گے کیوں کہ انہوں نے اﷲ تعالیٰ کا شریک ٹھہرایا جس کی دلیل اﷲ تعالیٰ نے نہیں اتاری ان کا ٹھکانا آگ ہے اور ظالموں کا ٹھکانا بہت ہی برا ہے
اور یقیناً اﷲ تعالیٰ نے اپنا وعدہ تمہیں سچ کر دکھایا جب تم اﷲ تعالیٰ کے حکم سے کافروں کو قتل کر رہے تھے،یہاں تک کہ جب تم بزدل ہو گئے اور (رسول علیہ الصلوٰۃ والسلام کے) حکم کے بارے میں جھگڑنے لگے اور تم نے نافرمانی کی اس کے بعد کہ اﷲ تعالیٰ نے تمہیں دکھا دیا تھا جو تم پسند کرتے تھے،تم میں سے کچھ تو دنیا کے طلبگار ہیں اورکچھ آخرت کے، پھر تمہیں پیچھے ہٹا دیا ان کے تعاقب سے تاکہ تمہیں آزمائے اور بے شک(اس کے بعد) اس نے تمہیں معاف فرما دیا اور اﷲ تعالیٰ مومنوں پر بہت فضل و کرم فرمانے والا ہے
یاد کرو جب تم دور بھاگے جا رہے تھے اور مڑ کر کسی طرف دیکھتے بھی نہیں تھے اور رسول(علیہ الصلوٰۃ والسلام) تمہیں پچھلے حصے سے بلا رہے تھے تو پھر اﷲ تعالیٰ نے تمہیں غم کے بدلے غم پہنچایا تاکہ آئندہ تم غمگین نہ ہو اس شے پر جو تم سے کھو گئی اور نہ ہی پہنچنے والی مصیبت سے تم غم کھاؤ تمہارے اعمال کو اﷲ تعالیٰ اچھی طرح جانتا ہے
پھر اﷲ تعالیٰ نے غم و اندوہ کے بعد تم پر غنودگی اتاری جو تمہارے ہر گروہ پر چھا رہی تھی ایک جماعت تو ایسی تھی جنہیں صرف اپنی جانوں کا فکر پڑا ہوا تھا وہ بلاوجہ اﷲ تعالیٰ پر جاہلیت والی بدگمانی کر رہے تھے وہ کہتے تھے کیا ہمارا بھی اس کام میں کچھ دخل ہے، آپ(علیک الصلوٰۃ والسلام) فرما دیں اختیار سارا اﷲ تعالیٰ کا ہے اپنے دلوں میں وہ ایسی بات چھپاتے ہیں جو آپ پر ظاہر نہیں کرتے اپنے دلوں میں کہتے ہیں کہ اگر ہمارا بھی اس کام میں کچھ دخل ہوتا تو ہم اس بے دردی سے یہاں مارے نہ جاتے آپ (علیک الصلوٰۃ والسلام) فرما دیں اگر تم اپنے گھروں میں بھی بیٹھے ہوتے تو جن لوگوں کا قتل ہونا لکھا جا چکا تھا تو وہ لازماً وہاں سے اپنی قتل گاہوں کی طرف نکل آتے (ان مصائب کی وجہ یہ تھی) جو تمہارے سینوں میں چھپا ہوا تھا اسے اﷲ تعالیٰ آزمائے اور جوتمہارے دلوں میں میل کچیل تھا اسے بھی صاف کر دے اﷲ تعالیٰ سینوں کے رازوں کو خوب جانتا ہے
جب دونوں لشکر مقابلے میں نکلے تھے تو جو لوگ اس دن تم سے پیٹھ پھیر گئے تھے تو کسی عمل کی وجہ سے شیطان نے انہیں پھسلا دیا تھا بیشک انہیں اﷲ تعالیٰ نے معاف فرما دیا ہے یقیناً اﷲ تعالیٰ بہت بخشنے والا بڑے حلم والا ہے
اے ایماندارو! کافروں کی طرح نہ ہو جائو جنہوں نے اپنے بھائیوں سے جب وہ زمین میں سفر کے لیے نکلے یا جہاد کے لیے باہر آئے کہا کہ اگر وہ ہمارے پاس ہوتے تو نہ مرتے اور نہ قتل ہوتے، یہ بات اﷲ تعالیٰ نے ان کے دلوں میں حسرت بنا دی، اﷲ تعالیٰ ہی زندہ رکھتا اور مارتا ہے،اﷲ تعالیٰ تمہارے اعمال کو دیکھ رہا ہے
اگر تم اﷲ تعالیٰ کی راہ میں قتل کر دیئے جاؤ یا تم مر جاؤ تو اﷲ تعالیٰ کی مغفرت اور رحمت اس(مال و متاع) سے بہت بہتر ہے جو تم نے جمع کر رکھا ہے
اگر تم مر جاؤ یا قتل ہو جاؤو تو ہر حال تم نے اﷲ تعالیٰ کے پاس جانا ہے
محبوب(صلی اﷲ تعالیٰ علیک وسلم)! آپ ان کے لیے محض رحمت ِ خداوندی سے نرم دل ہو گئے ہیں اگر آپ(ان کی طرح) سخت اور سنگ دل ہوتے تو وہ آپ کے اردگرد سے بکھر جاتے، انہیں معاف کیجئے اور ان کے لیے مغفرت طلب فرمائیے اور معاملات میں ان سے مشورہ کیجئے، جب آپ پکا ارادہ فرما لیں تو پھر اﷲ تعالیٰ پر توکل کریں، بے شک اﷲ تعالیٰ توکل فرمانے والوں کو پسند فرماتا ہے
اگر اﷲ تعالیٰ تمہاری مدد فرمائے گا تو پھر تم پر کوئی بھی غالب نہیں آ سکے گا اور اگر وہی تمہیں رسوا کر دے تو وہ کون ہے جو اﷲ تعالیٰ کے سوا تمہاری مدد کرے گا مومنوں کا صرف اﷲ تعالیٰ کی مدد پر بھروسہ ہونا چاہئے
اورکسی نبی کا(بوجہ معصوم ہونے کے) یہ کام نہیں کہ کچھ مال ِ غنیمت چھپا لے جو کوئی(غیر نبی) ایسی شے چھپاتا ہے قیامت کے دن وہ چھپی ہوئی چیز لے کے حاضر ہو گاپھر ہر جان کو پورا پورا بدلہ ملے گا جو اس نے کمایا ہو گا کسی پر زیادتی نہیں ہو گی
کیا وہ آدمی جو اﷲ تعالیٰ کی رضا چاہتا ہے اس جیسا ہو سکتا ہے جو اﷲ تعالیٰ کے غصے کے نیچے آ گیا ہو اور جس کا ٹھکانا جہنم ہو اور وہ بد ترین ٹھکانا ہے
لوگ اﷲ تعالیٰ کے ہاں مختلف درجے رکھتے ہیں اور اﷲ تعالیٰ خوب دیکھتا ہے جو وہ کرتے ہیں
یقیناًاﷲ تعالیٰ نے مومنوں پر احسان فرمایا ہے جبکہ ان میں ایک عظمت و شان والا رسول جو انہی کی جنس کا ہے ان میں بھیجاوہ ان پر اﷲ تعالیٰ کی آیتیں تلاوت فرماتا ہے اور انہیں پاک کرتا ہے اور انہیں کتاب و حکمت سکھاتا ہے،یقیناًوہ اس سے پہلے کھلم کھلا گمراہی میں تھے
جب تم پر کوئی مصیبت آئے حالانکہ تم اس سے پہلے دو گنا مصیبت کافروں کو پہنچا چکے تھے تو تم کہنے لگتے ہو کہ یہ کہاں سے آ گئی، فرما دیجئے یہ تمہاری اپنی جانوں کی بنائی ہوئی ہے، بے شک اﷲ تعالیٰ ہر چیز پر قادر ہے
اورجب دونوں فوجیں باہم ٹکرائیں تو اس دن جو تکلیف تمہیں پہنچی وہ اﷲ تعالیٰ کے اذن سے ہی تھی تاکہ اﷲ تعالیٰ مومنوں کو ظاہر فرما دے
اور وہ لوگ بھی سامنے آ جائیں جو منافق ہیں اور جب انہیں کہا گیا کہ آؤ اﷲ تعالیٰ کی راہ میں جنگ لڑو یا دفاع کرو، انہوں نے جواب دیا اگر ہمیں پتہ ہوتا کہ یہ جنگ ہے تو ہم ضرور تمہارے ساتھ ہوتے وہ اس دن ایمان کی نسبت کفر سے زیادہ قریب تھے وہ منہ سے وہ بات کہتے ہیں جو ان کے دلوں میں نہیں ہے اور اﷲ تعالیٰ خوب جانتا ہے جو وہ چھپا رہے ہیں
اوروہ لوگ جنہوں نے اپنے بھائیوں (تعلق داروں) سے کہا اور خود بیٹھ گئے کہ اگر وہ ہماری بات مانتے تو مارے نہ جاتے فرما دیجئے اگر تم سچے ہو تو اپنی جانوں سے موت کو دور ہٹائو
اے مخاطب! ان لوگوں کو جو راہ ِ خدا میں مارے جاتے ہیں ہر گز مردہ گمان نہ کر، وہ تو اﷲ تعالیٰ کے ہاں زندہ ہیں انہیں رزق دیا جاتا ہے
وہ اس چیز سے خوش ہیں جو اﷲ کریم نے اپنے فضل سے انہیں عطا فرمائی ہے اور ان لوگوں کے لیے(کامیابی کی) بشارتیں حاصل کرتے ہیں جو پچھلوں میں سے ابھی انہیں ملے نہیں ہیں کہ نہ انہیں کوئی خوف ہے اور نہ ہی ان پر کوئی غم ہے
وہ اﷲ تعالیٰ کی نعمتوں اور فضل کو پا کے خوشیاں مناتے ہیں اور اﷲ تعالیٰ ایمانداروں کے اجر کو ضائع نہیں فرماتا
زخم لگنے کے بعد جنہوں نے اﷲ تعالیٰ اور رسول(علیہ الصلوٰۃ والسلام) کی بات مان لی ان میں سے حسن ِ عمل والوںاور پرہیز گاروں کے لیے اجر ِ عظیم ہے
یہ وہ لوگ ہیں جنہیں لوگوں نے کہا تھا کہ مخالفین تمہارے خلاف اکٹھے ہو گئے ہیں ان سے تم ڈرو اﷲ تعالیٰ نے اس بات سے ان کے ایمان کو بڑھا دیا وہ کہنے لگے اﷲ تعالیٰ ہمارے لیے کافی ہے اوروہ بڑا کار ساز ہے
وہ اﷲ تعالیٰ کی طرف سے نعمتیں اور فضل لے کے واپس مڑے بدی نے انہیں چھوا تک نہیں وہ اﷲ تعالیٰ کی رضا مندی کے تابع ہو گئے اور اﷲ تعالیٰ بڑا فضل فرمانے والا ہے
یقیناًوہ (نعیم بن مسعود) تو شیطان ہے جو اپنے ساتھیوں کو (ان کے واپس جانے کی وجہ سے ڈرا رہا ہے) ان کافروں سے تم نہ ڈرو مجھ سے ڈرو اگر تم مومن ہو
محبوب(صلی اﷲ تعالیٰ علیک وسلم)! آپ کو یہ لوگ مغموم نہ کریں جو کفر کی طرف جلدی بڑھتے ہیں وہ ہر گز اﷲ تعالیٰ کو نقصان نہیں پہنچا سکتے، اﷲ تعالیٰ چاہتا ہے کہ آخرت میں ان کا کوئی حصہ نہ ہو اور ان کے لیے درد ناک عذاب ہے
یقینا ًجن لوگوں نے ایمان دے کر کفر لے لیا ہے وہ اﷲ تعالیٰ کا کچھ نہیں بگاڑ سکتے ان کے لیے دردناک عذاب ہے
کفرکرنے والے لوگ یہ نہ سمجھیں کہ ہماری ڈھیل ان کے لیے بہتر چیز ہے ہم نے تو اس لیے ڈھیل دی ہے کہ یہ گناہ میں او ر زیادہ بڑھ جائیں اور ان کے لیے (اس زیادتی گناہ کے بعد)ذلت کا عذاب ہے
جس حال پر تم اس وقت ہو اﷲ کریم تمہیں اس حال پر چھوڑنے والا نہیں وہ لازماً ناپاک کو پاک سے الگ کر دے گا، اور اﷲ کریم تمہیں غیب پر مطلع نہیں فرماتا ہاں وہ اپنے رسولوں میں سے جسے چاہتا ہے چن لیتا ہے، تم اﷲ تعالیٰ اور اس کے رسولوں پر ایمان لاؤ، اور اگر تم ایمان لائو اور تقویٰ اختیار کرو تو تمہارے لیے بہت بڑا اجر ہے
اورجو لوگ بخل کرتے ہیں اس چیز سے جو اﷲ تعالیٰ نے اپنے فضل سے عنایت فرمائی ہے وہ یہ خیال نہ کریں کہ یہ ان کے لیے بہتر ہے یہ تو بری بات ہے(جن چیزوں پر انہوں نے بخل کیا) قیامت کے دن انہی چیزوں کا ان کے گلے میں طوق ڈالا جائے گا آسمانوں اور زمین کا مالک تو اﷲ تعالیٰ ہے،اور اﷲ تعالیٰ تمہارے اعمال کی خبر رکھتا ہے
اﷲ کریم نے ان لوگوں کی بات سنی جنہوں نے یہ کہا کہ اﷲ تعالیٰ فقیر ہے اور ہم غنی ہیں ان کی بات ہم لکھ لیں گے اور اس کے ساتھ نبیوں کا بلاوجہ قتل بھی لکھ لیں گے (قیامت کو) ہم کہیں گے اب تم آگ کا عذاب چکھ لو
یہ سزا ان اعمال کی وجہ سے ہے جو تمہارے ہاتھوں نے پہلے بھیج رکھے ہیں اﷲ تعالیٰ اپنے بندوں پر یقیناً ظلم نہیں فرماتا
جن لوگوں نے یہ کہا کہ اﷲ تعالیٰ نے ہم سے عہد لے رکھا ہے کہ ہم کسی رسول پر اس وقت تک ایمان نہ لائیں جب تک ہمارے پاس ایسی قربانی نہ لے آئے جسے آگ کھا جائے، آپ (علیک الصلوٰۃ والسلام) فرما دیجئے مجھ سے پہلے رسول تمہارے پاس واضح نشانیاں لے کر آئے تھے اور تمہارے مطالبے والی نشانی بھی لائے تھے اگر تم سچے ہو تو بتاؤ پھر تم نے انہیں کیوں مار ڈالاتھا
محبوب(صلی اﷲ تعالیٰ علیک وسلم)! اگر یہ آپ کو جھٹلائیں تو آپ سے پہلے بھی رسولوں کو جھٹلایا گیا جو واضح نشانیاں، صحیفے اور نورانی کتابیں لے کر آئے تھے
ہر جان نے موت کا ذائقہ چکھنا ہے اور قیامت کے دن تمہارے پورے پورے بدلے دیئے جائیں گے (یاد رکھو) جسے آگ سے خلاصی مل گئی اور جنت میں داخل ہو گیا وہ تو کامیاب ہو گیا(رہی یہ) دنیا کی زندگی تو وہ صرف دھوکے کا برتاؤ ہے
تم اپنے مالوں میں اور جانوں کے بارے میں لازما  ً    آزمائے جاؤ گے اور ان لوگوں سے جنہیں تم سے پہلے کتاب دی گئی ہے اور ان سے بھی جو مشرک ہیں بڑی تکلیف دہ باتیں سنو گے اگر تم صبر کرو اور پرہیزگاری کو ہاتھ سے نہ جانے دو تو یہ پختہ امور کی باتیں ہیں
اور جب اﷲ تعالیٰ نے ان لوگوں سے عہد لیا کہ تم کھول کھول کر کتاب لوگوں کے سامنے بیان کرو اس سے کچھ چھپاؤ نہیں انہوں نے اس عہد کو پس پشت ڈالااور اﷲ تعالیٰ کی کتاب کے بدلے حقیر سا معاوضہ لے لیا،بد ترین ہے وہ شے جو وہ خرید رہے ہیں
اے مخاطب! تو یہ ہر گز خیال نہ کرکہ جو اپنے کیے پر خوش ہوتے ہیں اور خواہش یہ رکھتے ہیں کہ کام کیے بغیر ان کی تعریف کی جائے انہیں عذاب سے نجات پاتا نہ سمجھئے ان کے لیے دردناک عذاب ہے
اور سب آسمانوں اور زمین کی حکومت تو اﷲ تعالیٰ کے لیے ہے اور اﷲ تعالیٰ ہر چیز (کے کرنے) پر قادر ہے
یقیناً  آسمانوں اور زمین کی پیدائش میں اور رات و دن کے بدلنے میں عقل والوں کے لیے نشانیاں ہیں
عقل مند وہ ہیں جو اﷲ تعالیٰ کا ذکر کھڑے، بیٹھے اور پہلوں پر لیٹے ہوئے کرتے ہیں آسمانوں اور زمین کی پیدائش میں غور و فکر کرتے ہیں(کہتے ہیں) اے ہمارے پروردگار! یہ(کائنات) تو نے ویسے(بے مقصد) تو پیدا نہیں فرمائی تو پاک ہے ہمیں آگ کے عذاب سے بچا
اے ہماری تربیت فرمانے والے! جسے آپ نے آگ میں داخل کیااسے تو یقیناً رسوا کر دیا اور ظالموں کا کوئی مددگار نہیں
اے ہمارے پالنے والے! بیشک ہم نے ایک ندا کرنے والے کی پکار سنی جو ایمان کی دعوت دیتا تھا کہ تم اپنے رب پر ایمان لے آؤ پس ہم ایمان لے آئے اے ہمارے پروردگار!اب تو ہمارے گناہ بخش دے اور ہماری برائیاں ہم سے دور کر دے اور ہمیں نیک لوگوں کے ساتھ موت دے
اے ہمارے پروردگار! جس کا تو نے اپنے رسول کے ذریعے وعدہ فرمایا ہے وہ عطا فرما اور ہمیں قیامت کے دن رسوا نہ فرمانا یقیناً تو وعدہ خلافی نہیں فرماتا
ان کے پروردگار نے ان کی التجا قبول کر لی(اور فرمایا) کہ میں کسی عمل کرنے والے کا عمل ضائع نہیں فرماتا خواہ وہ عمل کرنے والا مرد ہو یا عورت تم ایک دوسرے کے جز ہو تو وہ لوگ جنہوں نے ہجرت کی اور انہیں اپنے وطن سے نکالا گیا اور میری راہ میں ستائے گئے پھر وہ (دین کے لیے) لڑے اور مارے گئے تو میں ضرور ان کے (نامۂ اعمال) سے ان کے گناہ مٹا دوں گا اور انہیں ضرور ان باغوں میں داخل کروں گا جن کے نیچے نہریں بہہ رہی ہیں (یہ) جزا ہے اﷲ تعالیٰ کے ہاں (ان کے اعمال حسنہ کی) اور اﷲ تعالیٰ ہی کے پاس بہترین ثواب ہے
(اے سننے والے) ان کافروں کا مختلف ملکوں میں چلنا پھرنا تجھے دھوکے میں نہ ڈالے
یہ لطف اندوزی تھوڑی مدت کے لیے ہے پھر ان کا ٹھکانا جہنم ہے اور یہ رہنے کے لیے بد ترین جگہ ہے
ہاں جو اپنے رب سے ڈرتے رہے ان کے لیے جنتیں ہیں جن کے نیچے نہریں بہہ رہی ہیں متقی ہمیشہ ان میں رہیں گے یہ مہمانی اﷲ تعالیٰ کی طرف سے ہے اور جو (ابدی نعمتیں) اﷲ تعالیٰ کے پاس ہیں وہ نیک لوگوں کے لیے بہت بہتر ہیں
اورکچھ اہل کتاب ایسے ہیں جو اﷲ تعالیٰ پر ایمان لاتے ہیں اور اس پر بھی جو تمہاری طرف اتارا گیا ہے اور اس پر بھی جو ان کی طرف اتارا گیا وہ عاجزی کرنے والے ہیں اور حقیر قیمت پر اﷲ تعالیٰ کی آیتوں کا سودا نہیں کرتے یہ وہ لوگ ہیں جن کا ثواب اﷲ تعالیٰ کے پاس ہے بیشک اﷲ تعالیٰ بہت جلد حساب لینے والا ہے
اے ایمان والو! صبر کرو اور صبر میں دوسروں سے مقابلہ کرو دشمن کے مقابلے میں ثابت قدم رہو اور اﷲ تعالیٰ سے ڈرو تاکہ تمہیں کامیابی نصیب ہو