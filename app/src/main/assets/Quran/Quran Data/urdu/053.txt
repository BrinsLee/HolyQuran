ستارے کی قسم جب وہ اترنے لگے
تمھارے رفیق نہ تو بہکے اور نہ بے راہ رو ہوئے
وہ تو اپنی خواہش سے نہیں بولتے
وہ تو صرف وحی ہے جو انہیں وحی کی جاتی ہے
انہیں اس کی تعلیم بے حد طاقت والے نے دی ہے
جوحسن و کمال والاہے وہ آگے بڑھے
وہ سب سے اعلیٰ کنارے پر تھے
پھروہ اور قریب ہوئے پھر وہ تھم گئے
پھروہ دو قوسوں کی مقدار یا اس سے بھی زیادہ قریب ہو گئے
اب اﷲ تعالیٰ نے اپنے محبوب بندے کی طرف جو وحی کرنا چاہی وہ وحی فرما دی
دل نے جو دیکھا وہ جھوٹ نہیں تھا
کیاجو انہوں نے دیکھا تم شک آمیز جھگڑے سے ان سے جھگڑتے ہو
انہوں نے اسے ایک دفعہ اور دیکھا
سدرۃ المنتہیٰ کے پاس
اس کے نزدیک سکون بخش جنت ہے
جب کہ سدرہ کو ڈھانپ رہی تھی وہ چیز جو ڈھانپ رہی تھی
نظر نہ تو بھٹکی اور نہ ہی حد سے آگے بڑھی
بے شک آپ نے اپنے رب کی بڑی نشانیاں دیکھیں
کیا تم نے لات اورعزٰی
اور آخری تیسرا منات دیکھا
کیا تمہارے ہاں بیٹے ہوں اور اللہ تعالیٰ کے لیے بیٹیاں ہیں ؟
یہ تو بڑی بدصورت تقسیم ہے
یہ تو وہ نام ہیں جو تم نے اور تمہارے آبائواجداد نے رکھ لیے ہیں اﷲتعالیٰ نے اس کے لیے کوئی دلیل نہیں اتاری وہ تو صرف گمان کی پیروی کر رہے ہیں یا اس کی پیروی کر رہے ہے جو جانیں چاہ رہی ہیں ان کے پاس ان کے پروردگار کی طرف سے ہدایت آ گئی ہے
کیا انسان کو وہ ملتاہے جس کی وہ تمنا کرے؟
آخری دنیا اور پہلی دنیا اللہ تعالیٰ کی ہے
ٓسمانوں میں بہت سارے فرشتے ہیں جن کی شفاعت جس کے لیے اﷲ تعالیٰ چاہے اور جس سے اﷲ تعالیٰ راضی ہو اس کی اجازت کے بغیر کوئی فائدہ نہیں دیتی
یقیناًوہ لوگ جو آخرت پر ایمان نہیں رکھتے ہیں انہوں نے فرشتوں کے نام عورتوں جیسے رکھ لیے ہیں
اورانہیں اس بات کا کوئی علم نہیں وہ تو صرف گمانوں کے پیروکار ہیں اور گمان تو اﷲ تعالیٰ کے سامنے کوئی حقیقت نہیں رکھتے
محبوب (صلی اﷲ تعالیٰ علیک وسلم)! جو ہمارے ذکر سے منہ موڑے بیٹھے ہیں اور جن کا نظریہ صرف دنیوی زندگی ہے آپ ان سے اپنا رخِ انور موڑ لیں
علم میں یہی ان کی انتہا ہے آپ کا پروردگار اس آدمی سے جو اﷲ تعالیٰ کے راستے سے بھٹکا ہوا ہے اسے اچھی طرح جانتا ہے اور جو ہدایت یافتہ ہیں انہیں بھی وہ اچھی طرح جانتا ہے
اور جو کچھ آسمانوں اور جو کچھ زمین میں ہے وہ اﷲ تعالیٰ کا ہے تاکہ وہ برائی کرنے والوں کو ان کے عمل کے مطابق جزا دے اور اچھائی کرنے والوں کو ان کے حسین ترین عمل کے مطابق جزا دے
جو لوگ بڑے بڑے گناہوں اور بے حیائیوں سے بچتے ہیں اور جب ان کے سامنے آئیں تو پیچھے ہٹ جاتے ہیں تو یقینا آپ کا پروردگار وسیع مغفرت والا ہے وہ اچھی طرح جانتا ہے جب اس نے زمین سے تمہیں پیدا کیا اور جب تم اپنی مائوں کے پیٹوں میں جنین تھے اپنی جانوں کی پاکیزگی کا اعلان نہ کرو وہ پرہیزگاروں کو اچھی طرح جانتا ہے
محبوب (صلی اﷲ تعالیٰ علیک وسلم)! آپ نے اسے دیکھا جو منہ موڑ گیا؟
تھوڑا سادیکھ کر منجمد ہوگیا
کیا اس کے پاس غیب کا علم ہے اور وہ دیکھتا ہے؟
کیا اسے بتایا نہیں گیا جو موسیٰ( علیہ السلام) کے صحیفوں میں تھا؟
اور وفاشعار ابراہیم( علیہ السلام) کے صحیفوں میں تھا؟
کہ کوئی بوجھ اٹھانے والی جان کسی اور کا بوجھ نہیں اٹھائے گی
اور یہ کہ انسان کے لیے صرف وہی ہے جو اس نے خود کوشش کی
اور اس کی کوشش جلدی دیکھ لی جائے گی
اور پھر اسے پورا پورا بدلہ دیا جائے گا
اور یقینا آپ ( علیک الصلوۃ و السلام) کے رب کے پاس انتہا ہے
وہی ذاتِ اقدس ہنساتی اور رلاتی ہے
اور وہی ہے جو مارتا اور زندہ کرتا ہے
اوراسی نے نر و مادہ جوڑے پیدا فرمائے
ٹپکنے والے نطفے سے
اور یقیناً دوسری دفعہ اٹھانا اس کے ذمہ ہے
اور وہی ہے جو دولت دیتا ہے اور فقیر کردیتا ہے
اوروہی ہے جو شعریٰ ستارے کا پروردگار ہے
اور اس نے عاد کے پہلے حصے کو ہلاک کردیا
اورثمود کو ہلاک کیا کسی کو باقی نہیں چھوڑا
اور اس سے پہلے قوم ِنوح کو ہلاک کیا یقینا  ًوہ بڑے ظالم اور سرکش تھے
اور وہ جن کی بستی الٹ کے پٹخ دی گئی
اسے ڈھانپ لیا جس شے نے بھی ڈھانپا
اے مخاطب! تو اپنے رب کی کس کس نعمت کو جھٹلائے گا
یہ محبوب( صلی اﷲ تعالیٰ علیک وسلم) بھی پہلے ڈرانے والے پیغمبروں کی طرح نذیر ہیں
قریب آنے والی قریب آ گئی ہے
اللہ تعالیٰ کے بغیرکوئی اسے کھولنے والا نہیں
کیا تم اس بات سے تعجب کرتے ہو؟
اور ہنستے ہو روتے نہیں ہو
اور تم کھیل میں کھو گئے
تم اﷲ تعالیٰ کے لیے سجدہ کرو اور عبادت کرو