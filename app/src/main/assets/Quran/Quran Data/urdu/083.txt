ہلاکت ہے کم تولنے والوں کے لیے
جب وہ لوگوں سے لیتے ہیں تو پورا پورا لیتے ہیں
جب انہیں ماپ کے دیتے ہیں یا وزن کر کے دیتے ہیں تو اس میں کمی کر دیتے ہیں
کیا وہ خیال نہیں کرتے کہ انہیں اٹھایا جائے گا
یہ ایک بڑا دن ہو گا
جس دن لوگ عالمین کے پروردگار کے سامنے کھڑے ہو جائیں گے
ایسا نہیں یقیناً بد بختوں کا نامۂ اعمال سجین میں ہے
مخاطب !تجھے کیا پتہ سجین کیا ہے؟
یہ ایک لکھی ہوئی تحریر ہے
جھٹلانے والوں کے لیے اس دن بڑی تکلیف ہے
جو قیامت کے دن کو جھٹلاتے ہیں
اسے وہی جھٹلاتا ہے جو حد سے آگے بڑھنے والا گناہ گار ہے
جب ہماری آیتیں اس کے سامنے پڑھی جاتی ہیں تو وہ کہتا ہے پہلے لوگوں کی کہانیاں ہیں
نہیں نہیں بلکہ ان کے دلوں پر ان کے اعمال کی وجہ سے زنگ چڑھ گیا ہے
ایسا نہیں ہے یقینا ًوہ لوگ اپنے رب سے اس دن روک دیئے جائیں گے
پھر یقیناًوہ جہنم میں داخل کر دیئےجائیں گے
پھر انہیں کہا جائے گا یہ ہے وہ جسے تم جھٹلاتے تھے
جی ہاں، نیک لوگوں کے اعمال نامے علیون میں ہوں گے
مخاطب !تجھے کیا پتہ کہ علیون کیا ہے؟
یہ ایک لکھی ہوئی تحریر ہے
ﷲ تعالیٰ کے مقرب بندے وہاں حاضر ی دیتے ہیں
یقیناًنیک لوگ نعمتوں میں ہوں گے
وہ پلنگوں پر دیکھ رہے ہوں گے
محبوب(صلی اﷲ تعالیٰ علیک وسلم)! آپ ان کے چہروں پر نعمتوں کی شادابی ملاحظہ فرماتے ہیں
انہیں مہر لگی پرانی شراب پلائی جائے گی
جس کی مہک کستوری کی ہے چاہیے کہ آگے بڑھنے والے اس کی رغبت کریں
اور اس کی ملونی تسنیم کے پانی سے ہو گی
یہ ایک چشمہ ہے جس سے مقرب پانی پیتے ہیں
یقینا ًوہ لوگ جو مجرم ہیں وہ ایمان والوں پر ہنسا کرتے تھے
جب ان کے پاس سے گزرتے تھے تو ایک دوسرے کو اشارہ کرتے تھے
جب گھر والوں کے پاس واپس آتے تومذاق اڑاتےواپس آتے
اور جب انہیں دیکھتے تو کہتے یہ تو بڑے گمراہ لوگ ہیں
حالانکہ انہیں ان کی حفاظت کا حکم نہیں دیا گیا
آج ایماندار کافروں پر ہنس رہے ہوں گے
اپنے تختوں پر بیٹھے انہیں دیکھ رہے ہوں گے
کیا کافروں نے جو کیا کرتے تھے اس کا بدلہ پا لیا ہے؟