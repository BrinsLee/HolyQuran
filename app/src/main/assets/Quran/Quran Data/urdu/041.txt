حٰمٓ
(کتاب) رحمن اور رحیم کی طرف سے نازل فرمودہ ہے
یہ ایسی کتاب ہے جس کی آیات بڑی تفصیل سے بیان کی گئی ہیں یہ عربی قرآن ہے اور یہ علم والی قوم کے لیے ہے
یہ بشیر و نذیر ہے کافروں کی اکثریت نے منہ موڑ لیا وہ تو سنتے ہی نہیں ہیں
وہ تو بولے جس کی طرف تم ہمیں دعوت دیتے ہو اس کی طرف سے ہمارے دل غلافوں میں پڑے ہوئے ہیں اور ہمارے کانوں میں بوجھ ہے اور ہمارے اور تیرے درمیان پردہ ہے آپ بھی عمل کریں ہم بھی عمل کر رہے ہیں
آپ (علیک الصلوۃ والسلام) فرمادیں ظاہر میں تو میں تمہاری طرح کا ایک انسان ہی ہوں البتہ میری طرف وحی کی جاتی ہے کہ تمہارا معبود صرف ایک معبود ہے اس کی طرف سیدھے سیدھے چلو اور اس سے مغفرت چاہو مشرکوں کے لیے ہلاکت ہے
جو زکوۃ ادا نہیں کرتے اور آخرت کے بھی انکاری ہیں
یقینا ًجو لوگ ایمان لائے اور با صلاحیت اعمال کیے ان کا کبھی نہ ختم ہونے والا اجر ہے
محبوب(صلی اﷲ تعالیٰ علیک وسلم)! آپ فرمادیں کیاتم اس ذات کا انکار کرتے ہو جس نے دو دنوں میں زمین پیدا فرمائی اور تم اس کے شریک بناتے ہو وہ تو سب جہانوں کا پروردگار ہے
اوراس نے زمین کے اوپربھاری بھر کم پہاڑ رکھ دیئے اور زمین میں برکت ڈال دی اور زمین میں ان کی غذائوں کا چار دنوںمیں اندازہ فرما لیا جو سب پوچھنے والوں کے لئے برابر ہے
پھر اس نے آسمانوں کی طرف توجہ فرمائی اور وہ دھواں سا تھے انہیں اور زمین کو فرمایا تم اطاعت سے یا اطاعت نہ کرتے ہوئے میرے پاس چلے آئو دونوں بولے ہم اطاعت کرتے حاضر ہیں
اس نے انہیں دو دنوں میں اوپر تلے سات آسمان بنا دیئے اور اپنا حکم ہر آسمان میں وحی سے فرما دیا اور ہم نے دنیا کے آسمان کو چراغوں سے مزین فرمایا اور ان چراغوں سے اسے محفوظ کر دیا یہ ہے تقدیر غالب اور علم والے اﷲ تعالیٰ کی
اگر یہ کافر منہ موڑ لیں تو آپ(علیک الصلوۃ والسلام) فرمائیں کہ میں تو تمہیں ایسے عذاب سے ڈرا رہا ہوں جیسا عادو ثمود والا عذاب تھا
جبکہ ان کے پاس سامنے اور پیچھے سے رسول آئے (انہوں نے کہا) اﷲ تعالیٰ کے بغیر کسی کی عبادت نہ کرو وہ کافر بولے اگر ہمارا رب چاہتا تو فرشتے بھیج دیتا جو کچھ تمہیں دے کے بھیجا گیا ہے ہم اس کے انکاری ہیں
بہر حال عاد نے نا حق زمین میں غرور کیا اور کہنے لگا کون قوت میں ہم سے بڑھ کر ہے؟ اور وہ ہماری آیات کے انکاری تھے
ہم نے ان پر ٹھنڈا جھکڑ بھیجایہ ایسے دنوں میں آیا جو دن ان کے لیے اچھے نہیں تھے تاکہ ہم انہیں دنیوی زندگی میں رسوائی کا عذاب چکھائیں اور آخرت کا عذاب تو بڑا ہی رسوا کن ہے اور ان کی امداد نہیں ہو گی
اوررہی بات ثمود کی تو ہم نے انہیں راستہ سجھایا تو انہوں نے اندھے پن کو ہدایت پر ترجیح دی تو انہیں کڑک کے تباہ کن عذاب نے آ لیا یہی تو ان کے گناہوں کی کمائی تھی
اور ہم نے ایمانداروں کو نجات دی جو پرہیزگار تھے
اورجب آگ کے لیے اﷲ تعالیٰ کے دشمن اکٹھے کیے جائیں گے پہلے گروہوں کو روکا جائے گا ( تاکہ پچھلے مل جائیں)
یہاں تک کہ وہ جب آگ کے پاس آئے تو ان کے کان، ان کی آنکھیں اور ان کے چمڑے ان کے اعمال کے گواہ بن گئے
اورانہوں نے اپنے چمڑوں سے کہا تم نے ہمارے خلاف گواہی کیوں دی ؟ چمڑوں نے جواب دیا ہمیں اس اﷲ تعالیٰ نے بولنے والی زبان دی ہے جس نے ہر شے کو بولنے کی قوت دی ہے اس نے تو تمہیں پہلی دفعہ پیدا فرمایا اور اسی کی طرف تم پلٹائے جائو گے
اور تم اس بات سے پردہ تو نہیں کرتے تھے کہ تمہارے کان ، تمہاری آنکھیں اور تمہارے چمڑے تمہارے خلاف گواہی دیں گے ،تمہارا خیال تو یہ تھا کہ جو تم عمل کرتے ہو ان کے اکثر اعمال کا اﷲ تعالیٰ کو علم ہی نہیں ہے
یہ تمہارا وہ گمان ہے جو تم نے اپنے رب کے بارے میں گمان کیا اس نے تمہیں ہلاک کر دیا تو تم خسارہ پانے والوں میں ہو گئے
اگر وہ صبر کریں تو جہنم ہی ان کا ٹھکانہ ہے اگر وہ راضی کرنا چاہیں تو راضی نامے والی بات قبول نہیں ہو گی
اور ہم نے بہت سارے ہم نشین ان کے ساتھ لگا دیئے تو انہوں نے جو ان کے سامنے تھا اور جو ان کے پیچھے تھا مزین کر دکھایا ان پر ان قوموں کی طرح جو ان سے پہلے جنوں اور انسانوں کی گزری تھیں بات سچ ثابت ہوئی وہ خسارے والے لوگ تھے
کافر بولے اس قرآن کو نہ سنو اور اس میں شور ڈالا کرو تاکہ تم غالب آ جائو
ہم کافروں کو شدید عذاب چکھائیں گے اور ان کے بد ترین عمل کی ہم انہیں لازماً جزا دیں گے
یہ اﷲ تعالیٰ کے دشمنوں کی آگ جزا ہے ان کے لیے اس میں ہمیشہ کا گھر ہے یہ بدلہ ہے اس بات کا کہ وہ ہماری آیات کا انکار کرتے تھے
کافر کہنے لگے اے ہمارے پروردگار! ہمیں وہ جِن اور انسان دکھا جنہوں نے ہمیں گمراہ کیا ہے تاکہ ہم انہیں اپنے پائوں کے نیچے ڈالیں تاکہ وہ جِن اور انسان سب سے نیچے جانے والوں میں شامل ہوں
یقینا ًجن لوگوں نے کہا کہ ہمارا پروردگار تو اللہ تعالیٰ ہےاور پھر اس بات پر وہ ثابت قدم رہے ان پر فرشتے اتریں گے( اور کہیں گے) تم نہ ڈرواور نہ غم کھائو تمھیں تو بشارت ہے اس جنت کی جس کا تمہیں وعدہ دیا گیا تھا
ہم دنیوی زندگی اور آخرت میں تمہارے ساتھی ہیں اور تمہارے لیے جنت میں وہ سب کچھ ہے جو تمہاری جانیں چاہیں گی اور تمہارے لیے وہاں ہے جس کی تم طلب کرو گے
یہ بخشنے والے سدامہربان رب کی تمہارے لیے مہمانی ہے
اوراس سے بڑھ کر کس کا قول حسین ہو گاجو اللہ تعالیٰ کی طرف دعوت دیتا ہے اور خود نیک عمل کرتا ہے اور کہتا ہے میں تو مسلمان ہوں
اچھائی اور برائی برابر نہیں ہوتے آپ اس بات سے دفاع کریں جو سب سے بڑھ کے حسین ہو ( اگر ایسا کریں گے) تو پھر وہ آدمی کہ آپ اور اس کے درمیان دشمنی ہو گی وہ گویا سر گرم دوست بن جائے گا
اوران باتوں کو وہی قبول کرتے ہیں جو صبر والے ہیں اور قبول کرتے ہیں جو بڑے نصیبے والے ہیں
اے مخاطب! اگر شیطان کی طرف سے کوئی چوک تجھے لگ جائے تو اﷲ تعالیٰ سے پناہ مانگ یقینا ًوہی سدا سننے والا اور ہمیشہ علم والا ہے
اوررات اور دن، سورج اور چاند اس کی آیات میں سے ہیں نہ تو تم سورج کو سجدہ کرو اور نہ ہی چاند کو سجدہ کرو اس اﷲ تعالیٰ کو سجدہ کرو جس نے انہیں پیدا کیا ہے اگر تم اس کی عبادت کرتے ہو
اگر یہ کافر غرور کریں تو وہ لوگ جو اے محبوب(صلی اﷲ تعالیٰ علیک وسلم)! آپ کے پروردگار کے پاس ہیں وہ رات دن اﷲ تعالیٰ کی تسبیحیں کرتے ہیں اور کبھی وہ اکتاتے نہیں
اور اس کی نشانیوں میں سے یہ ہے کہ آپ زمین کو دیکھتے ہیں وہ حالت ِ خشوعی( خشک ہے) جب ہم اس پر پانی اتارتے ہیں تو وہ جھومتی ہے اور بڑھنے لگتی ہے جس نے اسے زندگی دی ہے وہی خدا تو مردوں کو زندہ کرنے والا ہے وہ ہر چیز پر قادر ہے
یقینا ًجو لوگ ہماری آیات کو ٹہڑا کرنے کی کوشش کرتے ہیں وہ ہم سے مخفی نہیں ہیں تو کیا جسے آگ میں ڈالا جائے گا وہ بہتر ہے یا وہ زیادہ بہتر ہے جو قیامت کے دن امن سے آئے گا؟ جو چاہتے ہو عمل کرتے جائو یقیناً اﷲ تعالیٰ تمہارے اعمال کو دیکھ رہا ہے
جنہوں نے ذکر کا انکار کر دیا جب وہ ذکر آ گیا یہ تو غالب آنے والی کتاب ہے
نہ تو باطل اس کے سامنے سے آ سکتا ہے نہ اس کے پیچھے سے آئے گا یہ تو قابل ِ تعریف حکمت والے کی طرف سے نازل ہوئی ہے
محبوب(صلی اﷲ تعالیٰ علیک وسلم)! آپ کو وہی کچھ کہا جاتا ہے جو پہلے رسولوں کو کہا گیا آپ کا پروردگار مغفرت والا بھی ہے اور دردناک عذاب والا بھی ہے
اگر ہم اسے عجمی قرآن بنادیتے تو کافر کہتے کہ ا س کی آیات مفصل کیوں نہیں ہیں، کیا کتاب عجمی ہے اور نبی عربی ہے؟ آپ( علیک الصلوۃ والسلام) فرما دیں یہ قرآن تو ایمانداروں کے لیے ہدایت بھی ہے اور شفا بھی اور جو ایماندار نہیں ان کے کانوں میں یہ بوجھ ہے اور وہ ان کے لیے اندھا پن بن جاتا ہے ایسا معلوم ہوتا ہے کہ انہیں دور کی جگہ سے آواز دی جا رہی ہے
اورہم نے موسیٰ(علیہ السلام) کو کتا ب دی تو اس میں اختلا ف کیا گیا اگر ایک فیصلہ آپکے رب کی طرف سے پہلے نہ ہو چکا ہوتا تو ان کے درمیان فیصلہ ہو جاتا اور یقینا ًیہ تو بے چین کرنے والے شک میں پڑے ہوئے ہیں
جو صلاحیت والے کام کرتا ہے وہ اپنی جان کے لیے کرتا ہے اور جو برائی کرتا ہے اسی کی جان پر پڑتی ہے، محبوب (صلی اﷲ تعالیٰ علیک وسلم)! آپ کا پروردگار تو بندوں کے لیے زیادتی پسند نہیں فرماتا
قیامت کا علم اﷲ تعالیٰ ہی کی طرف لوٹایا جاتا ہے جو پھل بھی اپنے غلافوں سے نکلتے ہیں اور کوئی عورت بھی حمل والی ہوتی ہے یا اس کا وضع حمل ہوتا ہے تو اﷲ تعالیٰ ان سب باتوں کو جانتا ہے جس دن اﷲ تعالیٰ انہیں پکارے گا کہ میرے شریک کدھر ہیں تو وہ جواب دیں گے ہم عرض کر چکے ہیں کہ ہم میں سے کوئی بھی گواہ نہیں ہے
اس سے پہلے جس کی بھی عبادت کرتے تھے وہ ان سے بھٹک جائے گی اور انہیں یقین ہو گا کہ اب کوئی بھاگنے کا مقام نہیں
انسان اچھائی کی دعاسے تو تھکتا ہی نہیں ہے اگر اسے کوئی تکلیف آ چھوئے تو پھر وہ مایوس اور نا امید ہو جاتا ہے
اگر ہم اسے تکلیف کے بعدجو اسے آ چکی ہے رحمت چکھا دیں تو وہ ضرور کہتا ہے یہ میرا ہی کمال ہے اور میرا یہ خیال ہر گز نہیں کہ قیامت آئے گی اگر مجھے اﷲ تعالیٰ کی طرف لوٹایا گیا تو اس کے پاس میرے لیے بہت ہی اچھائی ہے ہم کافروں کے اعمال انہیں ضرور بتا دیں گے اور انہیں گاڑھا عذاب ضرور چکھائیں گے
اور جب ہم انسان پر انعام فرماتے ہیں تو وہ منہ موڑتا ہے اور اپنے پہلو کو دور کرلیتا ہے اور جب اسے تکلیف چھوتی ہے تو پھر لمبی چوڑی دعائیں مانگتا ہے
فرمادیجئے کہ تم دیکھو تو سہی کہ اگر یہ اللہ تعالیٰ کی طرف سے ہواور تم اسکا انکار کرو تو اس سے بڑھ کر کون گمراہ ہے جو دور کی مخالفت میں پڑا ہوا ہے
ہم انہیں اپنی آیات آفاق میں اور ان کی اپنی جانوں  میں بھی دکھائیں گے ان کے سامنے کھل جائے گا کہ یہ حق ہے، کیا آپ کے پروردگار کے لیے یہ کافی نہیں کہ یقیناًوہ ہر شے کا گواہ ہے
سنو!یقیناً وہ اپنے پروردگار کے ملنے سے شک میں پڑے ہوئے ہیں خبردار سن لو! کہ اﷲ تعالیٰ ہر شے کا احاطہ فرمانے والا ہے