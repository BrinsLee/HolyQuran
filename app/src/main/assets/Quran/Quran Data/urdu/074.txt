اے لباس بشریت میں مقام مصطفیَ کو چھپانے والے
آپ(علیک الصلوۃ والسلام) اٹھیں اور ڈرائیں
اپنے تربیت فرمانے والے کی عظمتیں بیان فرمائیں
اور اپنے کپڑوں کو پاک رکھیں
گندگی سے دور ہوجائیں
اور اس لیے احسان نہ کریں کہ (وہ جواباً زیادہ دے)
اور اپنے رب کے لیے صبر اختیار فرمائیں
پس جب صور میں پھونکا جائے گا
تو وہ دن بڑا مشکل دن ہے
کافروں کے لیے آسان نہیں ہے
مجھے اور اسے جسے میں نے اکیلا پیدا کیا تھا چھوڑ دیجیے
اور میں نے اس کے لیے مال کو پھیلایا ہے
اور اس کے بیٹے بھی حاضر ہیں
اور میں نے اس کے لیے اچھی تمہید باندھی
وہ پھر بھی لالچ کررہا ہے کہ میں اسے اور بڑھا دوں
ایسا نہیں ہو سکتا، وہ ہماری آیات کا سر کش تھا
جلد ہی میں اسے جہنمی پہاڑ صعود پر چڑھائوں گا
یقینا ًاس نے سوچا اور ایک اندازہ بنا لیا
وہ مارا جائے کیسا اندازہ بنایا؟
پھر وہ مارا جائے اس نے کیسا اندازہ ٹھہرایا؟
پھر اس نے دیکھا
پھر ماتھے پر تیوری چڑھائی اور منہ بگاڑا
پھر پیٹھ پھیری اور غرور کرنے لگا
تو اس نے بکا: یہ تو ایسا جادو ہے جو نقل ہوتا آ رہا ہے
یہ تو صرف انسانی کلام ہے
میں اسے سقر(دوزخ) میں ڈالوں گا
اے مخاطب! تجھے کیا پتہ کہ سقر کیا ہے؟
نہ تو وہ باقی رکھے گی اور نہ ہی جان چھوڑے گی
وہ چمڑے کو جھلس دینے والی ہے
اوراس پر انیس فرشتے مقرر ہیں
اور ہم نے فرشتے ہی جہنم کے داروغے بنائے ہیں۔ اور ہم نے ان کی تعداد کو کافروں کے لیے آزمائش بنا دیا، تاکہ جنہیں کتاب دی گئی ہے انہیں یقین آ جائے، اور جو اہل ایمان ہیں ان کے ایمان میں اضافہ ہو اور اہل کتاب اور مومن شک نہ کریں اور جن لوگوں کے دل میں بیماری ہے اور جو کافر ہیں وہ کہنے لگے کہ اس مثال سے اﷲ تعالیٰ نے کیا ارادہ کیا ہے؟ اسی طرح اﷲ تعالیٰ جسے چاہتا ہے گمراہ کر دیتا ہے اور جسے چاہتا ہے اسے راہ ِ راست پر رواں کرتا ہے۔ محبوب(صلی اﷲ تعالیٰ علیک وسلم) آپ کے پروردگار کی فوجوں کو اس کے سوا کوئی نہیں جانتا، اور یہ تو صرف انسانوں کے لیے یاد دہانی ہے
یہ تو حقیقت ہے چاند کی قسم
اور رات کی قسم جب وہ پیٹھ پھیر کر مڑے
اور صبح کی قسم جب وہ اچھی طرح روشن ہو جائے
یقیناًجہنم بڑی چیزوں میں سے ایک ہے
وہ انسانوں کے لیے ایک ڈراوا ہے
جو بھی تم میں سے چاہے کہ وہ( نیکیوں) کی طرف آگے بڑھے یا پیچھے ہٹے
ہر جان اپنی کمائی میں رہن رکھی ہوئی ہے
ہاں، جو دائیں طرف والے ہیں
وہ تو جنتوں میں ہیں
وہ مجرموں سے پوچھتے ہیں
تمہیں جہنم میں کس شے نے ڈالا؟
وہ جواب دیں گے ہم نماز نہیں پڑھا کرتے تھے
اور نہ ہی مسکین کو کھانا کھلایا کرتے تھے
اور ہم گپ شپ میں گھسنے والوں کے ساتھ گھس جایا کرتے تھے
اور ہم قیامت کے دن کو جھٹلاتے تھے
یہاں تک کہ ہمیں موت آگئی
انہیں شفاعت کرنے والوں کی شفاعت فائدہ نہیں دے گی
انہیں کیا ہو گیا ہے کہ وہ نصیحت سے منہ موڑے ہوئے ہیں؟
گویا وہ بدکے ہوئے گدھے ہیں
جو شیر سے ڈر کے بھاگے ہیں
ان میں سے ہر ایک آدمی کی خواہش ہے کہ اسے کھلا صحیفہ ملے
ایسا نہیں ہو سکتا یہ تو آخرت سے ڈرتے نہیں ہیں
جو وہ کہتے ہیں وہ بات نہیں یقیناً قرآن تو ایک تذکرہ ہے
جو چاہے اسے یاد کرے
اور انہیں نصیحت تو اﷲ تعالیٰ کی مرضی سے ملے گی ،وہی تو تقویٰ والا اور وہی تو معافی والا ہے