یقینا ًہم نے آپ (علیک الصلوۃ و السلام)کو فتح مبین عطا فرمائی
تاکہ اللہ تعالیٰ مٹا دے وہ الزامات جو ہجرت سے پہلے لگے تھے اور جو ہجرت کے بعد لگے ہیں تاکہ اپنی نعمتیں آپ (علیک الصلوۃ و السلام) پر پوری کر دے اور آپ کو سیدھے راستے پر سدا رواں رکھے
اورتاکہ اﷲ تعالیٰ آپ کو زبردست فتح عطا فرمائے
اﷲوہی ذات ہے جس نے مومنو ں کے دلوں میں سکون اتارا تا کہ ان کے ایمان کے ساتھ اور ایمان بڑھے ، آسمانوں اور زمین کے لشکراللہ تعالیٰ کے لیے ہیں اور اللہ تعالیٰ وسیع علم اور بھر پور حکمت والا ہے
تاکہ اللہ تعالیٰ مومن مردوں اور مومن عورتوں کو ان جنتوں میں داخل فرمائے جن کے نیچے نہریں رواں ہیں وہ ان میں سدا رہیں گے اور ان کے گناہوں کو مٹا دے اور یہ اﷲ تعالیٰ کے نزدیک بہت بڑی کامیابی ہے
اور اﷲ تعالیٰ منافق مردوں، منافق عورتوں ، مشرک مردوں اور مشرک عورتوں کو جو اﷲ تعالیٰ کے بارے برے گمان رکھتے تھے عذاب دے انہی پر برائی پلٹ پلٹ کر آئے گی اﷲ تعالیٰ نے ان پر غضب فرمایا ہے انہیں رحمت سے دور کر دیا ہے اور ان کے لیے جہنم کو تیار کر دیا ہے وہ بدترین ٹھکانہ ہے
آسمانوں اور زمین کی فوجیں اللہ تعالیٰ کے لیے ہیں اوراللہ تعالیٰ غالب اوربھر پور حکمت والا ہے
محبوب(صلی اﷲ تعالیٰ علیک وسلم)! ہم نے آپ کو مشاہدہ فرمانے والا بشارتیں دینے والا اور نذیر بنا کے ہی بھیجا ہے
تاکہ لوگو! تم اللہ تعالیٰ اور رسول پر ایمان لائو، اور ان کی مدد کرو ،اور ان کی عظمت بیان کرو او ر صبح و شام اللہ کی پاکیزگی بیان کرو
یقیناً جو لوگ آپ سے بیعت کرتے ہیں وہ تو صرف اللہ تعالیٰ سے بیعت کرتے ہیں ان کے ہاتھوں پر اﷲ تعالیٰ کا ہاتھ ہے ، جو بیعت توڑتا ہے وہ اپنے نقصان کے لیے توڑتا ہے اور جو اپنے اﷲکریم سے کیے ہوئے عہد کو پورا کرتا ہے اﷲ تعالیٰ اسے اجر ِ عظیم عطا فرمائے گا
محبوب(صلی اﷲ تعالیٰ علیک وسلم) !آپ کو پیچھے رہ جانے والے بدوی کہیں گے ہمارے مالوں اور ہمارے گھر والوں نے ہمیں مشغول رکھا آپ ہمارے لیے بخشش طلب فرمائیں وہ اپنی زبانوں سے وہ بات کہہ رہے ہیں جو ان کے دلوں میں نہیں ہے آپ(علیک الصلوۃ و السلام) فرما دیں کون اﷲ تعالیٰ کے مقابلےمیں تمہاری کچھ مدد کر سکتا ہے جو وہ تمہارے لیے ضرر کا ارادہ فرما لے یا نفع کا ارادہ فرما لے بلکہ اﷲ تعالیٰ تمہارے اعمال کی خبر رکھتا ہے
بلکہ تمہارا گمان تو یہ تھا کہ رسول (علیہ الصلوۃ و السلام) اور مومن اپنے گھر والوں کے پاس کبھی واپس نہیں آئیں گے اور تمہارے دلوں میں یہ بات رچ بس گئی تھی اور تم بدترین گمان کر رہے تھے اور تم تباہ ہونے والی قوم ہو
اور جو اللہ تعالیٰ اور اس کے رسول پر ایمان نہیں لاتاتو ہم نے کافروں کے لیے بھڑکتی ہوئی آگ تیار کر رکھی ہے
آسمانوں اور زمین کا ملک اللہ تعالیٰ کا ہے جسے چاہتا ہے بخشتا ہے ا ور جسے چاہتا ہے عذاب دیتا ہے اللہ تعالیٰ بڑابخشنے والا سدا رحم فرمانے والا ہے
پیچھے رہنے والے کہیں گے جب تم غنیمتیں لینے کے لیے نکلو گے ہمیں بھی اجازت دیجئے کہ ہم بھی تمہارے ساتھ چلیں وہ چاہتے ہیں کہ اﷲ تعالیٰ کے ارشادات کو تبدیل کر ڈالیں فرما دیجئے تم ہر گز ہمارے ساتھ نہ آئو اﷲتعالیٰ پہلے ہی یہ فرما چکے ہیں وہ اب کہیں گے کہ تم تو ہمارے ساتھ حسد کرتے ہو اصل بات یہ ہے کہ وہ کم ہی سمجھتے ہیں
محبوب(صلی اﷲ تعالیٰ علیک وسلم)! آپ پیچھے رہنے والے بدویوں سے ارشاد فرمادیں کہ تمھیں ایک شدید جنگجو قوم کے مقابلے  میں بلایا جائے گا تم ان سے جنگ لڑو گے یا وہ اسلام لے آئیں گے اگر تم نے اس وقت اطاعت کی تو اﷲ کریم تمہیں حسین اجر دے گا اگر تم نے پیٹھ موڑ لی جیسے کہ پہلے موڑ چکے ہو تو تمہیں دردناک عذاب دے گا
نہ تو اندھے کے لیے کوئی حرج ہے نہ ہی لنگڑے کے لیے کوئی حرج ہے اور نہ مریض کے لیے کوئی حرج ہے ( اگر وہ نہ جائیں) اور جو اﷲ تعالیٰ اور اس کے رسول کی اطاعت کرتا ہے اﷲ تعالیٰ اسے ایسے باغوں میں داخل فرمائے گا جس کے نیچے نہریں بہہ رہی ہیں اور جو پیٹھ موڑے گا اﷲ تعالیٰ اسے دردناک عذاب دے گا
بیشک اللہ تعالیٰ مومنوں سے راضی ہو گیا جب وہ درخت کے نیچے آ پ سے بیعت کر رہے تھے اﷲ تعالیٰ کو پتہ تھا جو ان کے دلوں میں ہے اﷲ تعالیٰ نے ان پر سکون اتارا اور انہیں ایک قریب کی فتح عطا فرما دی
اور بہت ساری غنیمتیں عطا فرمائیں جو وہ لیں گے اور اﷲ تعالیٰ غالب اور حکمت والا ہے
اللہ تعالیٰ نے تمہیں بہت سی غنیمتوں کا وعدہ دیا ہے جو تم حاصل کرو گے یہ غنیمت تو جلدی دے دی اور لوگوں کے ہاتھوں کو تم سے روک دیا تاکہ یہ غنیمت مومنوں کے لیے ایک نشانی بن جائے وہ تمہیں صراط ِ مستقیم پر چلاتا رہے گا
ایک اور فتح ہے جو تمھارے بس میں نہیں ہے اللہ تعالیٰ نے اسے اپنے احاطے میں لے رکھا ہے اللہ تعالیٰ ہر چیز پر قادر ہے
اوراگر کافر تمہارے ساتھ لڑیں گے تو وہ پشت پھیر کربھاگ جائیں گے اور نہ کوئی حمایتی اور نہ ہی کوئی مددگار پائیں گے
یہ ہے اللہ تعالیٰ کا طریقہ جو پہلے بھی گزر چکا ہے تواللہ تعالیٰ کے طریقے میں کوئی تبدیلی نہیں پائے گا
اﷲ وہی ہے جس نے ان کے ہاتھ تم سے اور تمہارے ہاتھ ان سے روک دیئے حالانکہ تم ان پر فتح پا چکے تھے اور اﷲ تعالیٰ تمہارے اعمال کو دیکھ رہا ہے
یہ وہ لوگ ہیں جو منکر ہیں تمہیں مسجد حرام سے روکا ہے اور قربانیاں بندھی ہوئی تھیں تاکہ وہ اپنے حلال ہونے کی جگہ پر پہنچیں،اگر کچھ مومن مرد اور کچھ مومن عورتیں نہ ہوتیں جن کا تمہیں علم نہیں ہے تو تم انہیں روندھ دیتے تو تمہیں بلا علم ان کی طرف سے آر لگ جاتی تاکہ اﷲ تعالیٰ اپنی رحمت میں جسے چاہے داخل فرمائے اگر وہ (سلمان) ایک طرف ہو جاتے تو ہم ان میں سے کافروں کو دردناک عذاب دیتے
جب کافروں نے اپنے دلوں میں وہ ضد رکھی جو جاہلیت کی ضد تھی تو اﷲ تعالیٰ نے اپنا سکون اپنے رسول پر اور مومنوں پر اتارا اور ان کے لیے تقویٰ کا عمل لازم فرما دیا کیونکہ وہی اس کے حق دار اور اہل تھے اور اﷲ تعالیٰ ہر چیز کا جاننے والا ہے
یقیناً اللہ تعالیٰ نے سچ کردکھایا اپنے محبوب (علیک الصلوۃ و السلام)کا سچا خواب کہ تم حرمت والی مسجد میں انشا اﷲ امن سے ضرور داخل ہو گے تم اپنے سروں کو منڈوا رہے ہو گے یا کتروا رہے ہو گے تم پر کسی قسم کا کوئی خوف نہیں ہو گا، اللہ تعالیٰ کو پتہ ہے جس کا تمھیں پتہ نہیں ہے، اس کے علاوہ ایک قریبی فتح بھی عطا فرمائی
اﷲ وہی ہے جس نے اپنے رسول(علیہ الصلوۃ و السلام) کو ہدایت اور دین ِ حق دے کے بھیجا تاکہ وہ سب دنیائوں پر غالب آ جائے اﷲ تعالیٰ اس بات کا کافی گواہ ہے
حضرت ِ مصطفی( صلی اﷲ تعالیٰ علیہ وسلم) اﷲ تعالیٰ کے رسول ہیں اور جو لوگ آپ کے ساتھ ہیں وہ کافروں کے لیے بڑے شدید ہیں ، آپس میں رحیم و کریم ہیں، آپ انہیں رکوع اور سجدے میں ملاحظہ فرماتے ہیں وہ اﷲ تعالیٰ کا فضل اور اس کی رضا چاہتے ہیں ان کی نشانی سجدوں کے اثر کی وجہ سے چہروں پر ہیں ان کی یہ مثال تورات میں ہے اور ان کی مثال انجیل میں ہے ایسی کھیتی جس نے اپنا پٹھا نکالا پھر اسے مضبوط کیا وہ خوب موٹا ہوا اپنے تنے پر کھڑا ہو گیا، توزراعت والا اسے تعجب سے دیکھتا ہے تاکہ ان کی وجہ سے کافر جلیں اﷲ تعالیٰ نے ان لوگوں سے جو ایمان لائے اور صلاحت بھرے عمل کیے مغفرت اور اجرِعظیم کا وعدہ فرما رکھا ہے