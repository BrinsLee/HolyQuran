پاک ہے وہ ذات جس نے اپنے مخصوص بندے پر فیصلہ کن کتاب اتاری تاکہ وہ سب جہانوں کے لیے نذیر ہو
وہ اﷲ تعالیٰ جس کے لئے آسمانوں اور زمین کی حکمرانی ہے نہ اس نے کسی کو بیٹا بنایا، اور نہ ملک میں اس کا کوئی شریک ہے اس نے ہر چیز کو پیدا فرمایا اور اس کا ایک مخصوص انداز ہ رکھا
اورکافروں نے اﷲ تعالیٰ کے بغیر معبود بنا رکھے ہیں جو نہ تو کسی چیز کی تخلیق کر سکتے ہیں بلکہ وہ تو خود پیدا کیے جاتے ہیں وہ اپنی جانوں کیلئے بھی ضرر اورنفع کے مالک نہیں ہیں وہ موت اور زندگی اور جی اٹھنے کے مالک نہیں
کافروں نے کہا یہ قرآن تو صرف ایک بہتان ہے جو انہوں نے گھڑ رکھا ہے اور کچھ اور لوگوں نے اس سلسلے میں ان کی مدد کی ہے کافر تو ظلم اور جھوٹ پیش کر رہے ہیں
انہوں نے یہ بھی کہا کہ یہ پہلے لوگوں کی کہانیاں ہیں جو انہوں نے لکھوا لی ہیں تو یہ کہانیاں صبح و شام ان پر پڑھی جاتی ہیں
فرمادیجئے ایسا نہیں ہے اسے تو اس ہستی نے اتارا ہے جو آسمانوں اور زمین کے چھپے ہوئے بھیدوں کو جانتا ہے بیشک وہ بخشنے والا سدا رحم فرمانے والا ہے
کافر بولے اس رسول کو کیا ہوگیا ہے؟ یہ تو کھانا کھاتا ہے، بازاروں میں بھی چلتا ہے اس کی طرف کوئی فرشتہ کیوں نہ اتارا گیا تاکہ وہ اس کے ساتھ ڈرانے کے لئے ہوتا
یا اس پر کوئی خزانہ ڈال دیا جاتا یا اس کا کوئی باغ ہوتا جس سے یہ کھاتااور ظالموں نے کہا مسلمانو تم تو صرف ایسے بندے کی پیروی کرتے ہو جو سحر زدہ ہے
محبوب(صلی اﷲ تعالیٰ علیک وسلم)! ملاحظہ تو فرمائیں کہ انہوں نے کیسی مثالیں آپ کے سامنے پیش کیں وہ تو خود گمراہ ہوگئے انہیں اب راستہ ملتا نہیں ہے
بابرکت ہے وہ ذات جو چاہے تو اس سے بہتر آپ کے لئے باغات بنا دے جن کے نیچے سے نہریں بہتی ہوں اور آپ کے لئے محلات بنادے
انہوں نے تو قیامت کی تکذیب کی ہے اورجنہوں نے قیامت کی تکذیب کی ہے ہم نے ان کے لئے بھڑکتی آگ تیار کررکھی ہے
جب وہ اسے دور سے دیکھیں گے اور اس کا غیض وغضب اور چلانا سنیں گے
جب ان کو کسی تنگ جگہ سے زنجیروں میں جکڑ کے اس میں ڈالا جائے گا تو وہاں موت کو پکاراکریں گے
آج ایک موت کو نہ پکارو بلکہ بہت ساری موتوں کو پکارو
فرمادیجئے کیا یہ بہتر ہیں یا وہ دائمی باغات جن کا وعدہ پرہیز گاروں سے کیا گیا ہے ،وہی ان کا بدلہ ہے اور وہی ان کی واپسی کی جگہ ہے
ان کے لئے جو وہ چاہیں گے وہاں ہے اور وہ ہمیشہ رہیں گے یہ آپ کے رب کا وعدہ ہے اور یہ وہ وعدہ ہے جس کے بارے میں پوچھا جائے گا
اورجس دن انہیں اور جن کو اﷲ تعالیٰ کے سوا یہ پوجتےہیں اﷲ تعالیٰ اکٹھا کرے گا پھر ان معبودوں سے فرمائے گا کیا تم نے میرے ان بندوں کو گمراہ کیا یا یہ خود ہی گمراہ ہوئے؟
وہ عرض کریں گے آپ کی ذات پاک ہے ہمارے لیے تو مناسب نہ تھا کہ تیرے بغیر کسی اور کو مولیٰ (دوست)بناتے لیکن آپ نے ان کو اور ان کے آباء کو استعمال کے لیے عطیات دیئے تو وہ تیری یاد کو بھول گئے اور یہ لوگ ہلاک ہونے والے ہی تھے
بے شک ان معبودوں نے تمہاری بات جھٹلا دی پس تم اب نہ عذاب موڑ سکتے ہو نہ اپنی مدد کر سکتے ہو تم میں سے جو ظالم ہے اسے ہم بڑا عذاب چکھائیں گے
اور ہم نے آپ سے پہلے جتنے بھی رسول بھیجے ہیں وہ سب کھانا کھاتے تھے اور بازاروں میں بھی چلتے تھے اور ہم نے تمہیں ایک دوسرے کے لیے جانچ بنایا ہے (اے لوگو) کیا تم صبر کرو گے؟ (اے محبوب صلی اﷲ تعالیٰ علیک وسلم)! آپ کا پروردگار دیکھتا ہے
اور ان لوگوں نے کہا جو ہماری ملاقات کی امید نہیں رکھتے کہ کیوں نہ ہم پر فرشتے اتارے گئے یا ہم نے اپنے رب کو کیوں نہ دیکھا وہ بہت مغرور ہوئے اور وہ بہت بڑے سرکش نکلے
جس دن وہ فرشتوں کو دیکھیں گے اس دن مجرموں کے لیے کوئی خوشخبری نہیں ہو گی وہ کہیں گے کاش!ہمارے درمیان رکاوٹ ہوتی الگ الگ کی ہوئی
ہم ان کے اعمال کی طرف آگے بڑھے جو انہوں نے کیے تھے تو ہم نے ان اعمال کو بکھرا ہوا غبار بنا دیا
جنت والے لوگ اس دن بہترین ٹھکانے اور قیلولہ کی بہترین جگہ پر ہوں گے
جس دن آسمان بادلوں سمیت پھٹ جائے گااور فرشتے اچھے انداز سے اتارے جائیں گے
ملک اس دن حقیقتاً رحمان کا ہو گا اور کافروں کے لیے وہ دن بڑا مشکل ہو گا
جس دن ظالم اپنے ہاتھ چبائے گا وہ کہے گا کاش! میں نے رسول کے ساتھ راستہ لیا ہوتا
ہائے تباہی کاش!میں نے فلاں کو دوست نہ بنایا ہوتا
مجھے اس نے اﷲ تعالیٰ کی یاد سے گمراہ کر دیا جب کہ ہدایت میرے پاس آ چکی تھی شیطان انسان کو رسوا کرنے والا ہے
اور رسول( علیہ الصلوۃ والسلام) نے فرمایا اے میرے پروردگار! میری قوم نے اس قرآن کو چھوڑ دیا
اوراس طرح ہم نے ہر نبی کے مجرم دشمن بنائے ہیں اور آپ کا پروردگارھادی اور مددگار ہونے میں کافی ہے
اور کافروں نے کہا اس پر قرآن ایک دفعہ ہی کیوں نہیں نازل کیا گیا اسی طرح ہم نے اتارا ہے تاکہ آپ کے دل کو اس سے ثابت رکھیں اور ہم نے اسے ٹھہر ٹھہر کےپڑھا ہے
وہ آپ کے سامنے کوئی سوال نہیں لاتے مگر ہم حق واضح کر دیتے ہیں اور بہترین تفسیر فرما دیتے ہیں
وہ لوگ جو اپنے منہ کے بل جہنم کی طرف اٹھائے جائیں گے ان کا مرتبہ بد ترین ہے اور ان کا راستہ گمراہ ترین ہے
اور ہم نے موسیٰ (علیہ السلام) کو کتاب دی اور ان کے بھائی ہارون(علیہ السلام) کوان کے ساتھ وزیر بنایا ہے
ہم نے فرمایادونوں اس قوم کی طرف جائو جنہوں نے ہماری آیات کو جھٹلایا ہے اور ہم نے انہیں پیس کر رکھ دیا ہے
 آپ قوم نوح(علیہ السلام) کو بھی یاد فرمائیں جب انہوں نے رسولوں کی تکذیب کی توہم نے انہیں غرق کر دیا اور ہم نے انہیں لوگوں کے لیے نشانی بنادیا اور ہم نے ظالموں کے لیے دردناک عذاب تیار کر رکھا ہے
اور قوم عاد، قوم ثمود اور کنویں والے اور ان کےدرمیان اور کئی صدیاں گزری ہیں
اور ہم نے سب کے لیے مثالیں پیش فرمائیں اور ہم نے سب کو پوری طرح غارت کر دیا
اور یہ لوگ اس گائوں پربھی آتے ہیں جس پر بد ترین بارش برسائی گئی تھی کیا وہ اسے دیکھتے نہیں ہیں بلکہ وہ تو جی اٹھنے کی امید نہیں رکھتے
اورجب وہ آپ کو دیکھتے ہیں تو آپ کا مذاق اڑاتے ہیں کیا یہ وہی ہے جسے اﷲ تعالیٰ نے رسول بنا کر بھیجا ہے
ہو سکتا ہے کہ وہ ہمیں ہمارے معبودوں سے بھٹکا دیتا اگر ہم ان پر ڈٹ نہ جاتے جب عذاب دیکھیں گے تو جلد انہیں پتہ چل جائے گا کہ راہ ِ راست سے کون زیادہ بھٹکا ہوا ہے
محبوب(صلی اﷲ تعالیٰ علیک وسلم)!کیا آپ نے اسے دیکھا جس نے اپنی خواہش کو اپنا معبود بنا لیا کیا آپ اس کے ذمہ دار بنیں گے؟
اے مخاطب! تیرا یہ خیال ہے کہ ان کی اکثریت سنتی ہےیا عقل رکھتی ہے وہ تو صرف جانوروں جیسے ہیں بلکہ ان سے بھی بڑھ کے بھٹکے ہوئے راستے والے ہیں
کیا آپ ( علیک الصلوۃ والسلام) نے اپنے رب کو ملاحظہ نہیں فرمایا کہ وہ کس طرح سائے کو پھیلاتا ہے اگر وہ چاہتا تو سائے کو ساکن بنا دیتا پھر ہم نے سورج کو اس پر دلیل بنایا ہے
پھر ہم اسے آہستہ آہستہ اپنی طرف کھینچ لیتے ہیں
اﷲ تو وہی ہے جس نے رات کو تمہارے لیے لباس، نیند کو تمہارے لیے آرام اور دن کو تمہارے لیے اٹھنے اور چلنے پھرنے کے لیے رکھا
وہ وہی ذات ہے جس نے ہوائوں کو اپنی رحمت کے سامنے بشارت بنا کے بھیجا اور ہم نے بادلوں سے پاکیزہ پانی اتارا
تاکہ اس سے ایک مردہ شہر کو زندہ کریں اور ہم وہ پانی پلائیں بہت سارے جانوروں کو اور بہت سارے انسانوں کو جنہیں ہم نے پیدا کیا ہے
 اور ہم نے اسے ان کے درمیان تقسیم کر دیا تاکہ وہ نصیحت حاصل کریں اکثر انسانوں نے صرف ناشکری کو ہی قبول کیا
اگر ہم چاہتے تو ہر آبادی میں ایک ڈرانے والا بھیج دیتے
آپ کافروں کی بات نہ مانیں اور قرآن کے ذریعے ان سے بڑا جہاد کریں
اور وہ وہ ذات ہے جس نے دو دریائوں کو ملا یا ایک توٹھنڈا میٹھا ہے اور دوسرا نمک سے بڑھ کر کڑوا ہے اور ان کے درمیان ایک پردہ رکھ دیا اور رکی آڑ بنا دی
وہ وہ ذات ہے جس نے انسان کو پانی سے پیدا کیا پھر اس کے نسب نامے اور سسرال بنائے اور آپ کا تربیت فرمانے والا دائمی قدرت والا ہے
وہ اﷲ تعالیٰ کو چھوڑ کر ان کی عبادت کرتے ہیں جو انہیں نفع اور ضرر نہیں دیتے اور کافر اپنے رب کے مقابلے میں شیطان کا سدا پشتیبان ہے
ہم نے تو آپ کو صرف بشارت دینے والا اور نذیر بنا کے ہی بھیجا ہے
آپ(علیک الصلوۃ والسلام) فرما دیں میں اس پر تم سے کوئی اجر نہیں مانگتا( میں تو یہ چاہتا ہوں) کہ جو چاہے اپنے رب کی طرف اس راستے کو اپنا لے
محبوب (صلی اﷲ تعالیٰ علیک وسلم)! آپ اس زندہ پر توکل کریں جس نے مرنا نہیں ہے اور اس کی حمد کی تسبیح فرمائیں اور وہ اپنے بندوں کے گناہوں کو دیکھنے کے لیے کافی ہے
جس نے آسمانوں اور زمین اور جو ان کے درمیان ہے صرف چھ دنوں میں پیدا فرما دیا پھر عرش پر حکمرانی فرمائی وہ رحمان ہے خبر رکھنے والے سے اس کے بارے میں پوچھیں
اور جب انہیں کہا جاتا ہے کہ رحمن کے سامنے سجدہ کرو تو یہ کہتے ہیں رحمن کیا ہے ؟ کیا ہم اسے سجدہ کریں جس کو سجدہ کرنے کا تو ہمیں حکم دیتا ہے بلکہ رحمن سے ان کی نفرت بڑھ جاتی ہے
با برکت ہے وہ ذات جس نے آسمان میں برج بنائے اور اس میں سورج اور روشن چاند رکھے
وہ وہی تو ہے جس نے رات اور دن کو ایک دوسرے کے پیچھے چلنے والا بنایا ان آدمیوں کے لیے جو نصیحت حاصل کرنا چاہتے ہیں یا شکر گزار بننا چاہتے ہیں
اوررحمن کے بندے تو وہ ہیں جو زمین پر نرمی سے چلتے ہیں اور جب جاہل ان سے خطاب کرتے ہیں تو وہ کہتے ہیں سلام
اﷲتعالیٰ کے بندے تو وہی ہیں جو اپنے پروردگار کے لیے سجدے اور قیام کرتے راتیں گزارتے ہیں
اﷲ تعالیٰ کے بندے وہی ہیں جو عرض کرتے ہیں اے ہمارے پروردگار!ہم سے جہنم کے عذاب کو دور فرما دے بیشک اس کا عذاب تو چمٹ جانے والا ہے
بیشک وہ بد ترین ٹھکانہ اور بد ترین اقامت گاہ ہے
وہ وہی ہیں کہ جب وہ خرچ کرتے ہیں تو نہ فضول خرچی کرتے ہیں اور نہ بخل کرتے ہیں اس کے درمیان وہ قائم رہتے ہیں
وہ اﷲ تعالیٰ کے ساتھ کسی اور کو معبود نہیں بناتے اور محترم جان کو حق کے سوا کبھی بھی قتل نہیں کرتے اور نہ ہی بدکاری کرتے ہیں اور جو ایسا کرتا ہے وہ گناہوں کو پا لیتا ہے
قیامت کے دن اس کے لیے دو گنا عذاب ہو گااور ذلت کے ساتھ اس عذاب میں رہے گا
ہاں جس نے توبہ کر لی اور ایمان لے آیا اور نیک اعمال کیے تو اﷲ تعالیٰ ان کی برائیوں کو نیکیوں میں تبدیل کرے گا اﷲ تعالیٰ بہت بخشنے والا سدا رحم فرمانے والا ہے
اورجس نے توبہ کی اور نیک کام کیے تو بیشک وہ اﷲ تعالیٰ کی طرف اچھے انداز سے مڑ گیا
اور اﷲ تعالیٰ کے بندے وہی ہیں جو جھوٹی گواہی نہیں دیتے اور جب کسی لغو بات کے پاس سے گزرتے ہیں تو شریفانہ انداز سے گزر جاتے ہیں
اور اﷲ تعالیٰ کے بندے وہ ہیں کہ جب رب کی آیتیں ان کے سامنے ذکر کی جاتی ہیں تو ان پر بہرے اور اندھے بن کر نہیں گرتے
اور وہ ہیں جو عرض کرتے ہیںاے ہمارے پروردگار! ہمیں اپنی بیویوں اور اولاد کی طرف سے آنکھوں کی ٹھنڈک عطا فرما اور ہمیں پرہیزگاروں کا قائد بنا دے
یہی تو وہ لوگ ہیں جنہیں صبر کی وجہ سے جنت کے بالا خانے ملیں گے اور وہاں ان کا سلاموں اور دعائوں سے استقبال ہو گا
وہ وہاں ہمیشہ رہیں گے وہ حسین ٹھکانہ اور اقامت گاہ ہے
فرما دیجئے میرے پروردگار کو تمہاری کیا پرواہ ہے اگر تم اس کی عبادت نہ کرو تم جھٹلا تو چکے ہو تو اب یہ بات تم پر لازم ہو گی