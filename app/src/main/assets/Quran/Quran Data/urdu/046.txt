حٰمٓ
 یہ کتاب غالب اور حکمت والے اللہ تعالیٰ کی طرف سے نازل ہوئی ہے
ہم نے آسمانوں اور زمین اور جو کچھ اُن کے درمیان ہے صرف حق اور سچ کے ساتھ پید ا فرمایا اوران کا ایک مقررہ عرصہ ہے اور کافر لوگ جس بات سے اُنھیں ڈرایا جارہا ہے منہ موڑے ہوئے ہیں
فرما دیجئے تم دیکھو تو سہی اللہ تعالیٰ کے بغیر جن کی تم عبادت کرتے ہومجھے دکھائو تو سہی کہ زمین سے کوئی حصہ انہوں نے پیدا کیا ہے یا آسمان بنانے میں ان کی کوئی شراکت ہے اس سے پہلے اگر کوئی کتاب ہے تو وہ یا علم کی کوئی نقل لے آئو اگر تم سچے ہو
اس سے بڑھ کر کون گمراہ ہے جو اللہ تعالیٰ کو چھوڑ کے ان کی عبادت کرتے ہیں جوقیامت کے دن تک ان کی کوئی دعا قبول نہیں کر سکتے بلکہ وہ تو ان کی دعا سے ہی بے خبر ہیں
اورجب لوگوںکو اکٹھا کیا جائے گا تو وہ اُن کے دشمن بن جائیں گے اور اُن کی عبادت کا انکار کر دیں گے
اورجب اُن کے سامنے ہماری واضح آیات پڑھی جاتی ہیں تو کافر جب ان کے پاس حق آ گیا تو کہتے ہیں یہ تو کھلم کھلا جادو ہے
توکیا وہ یہ کہتے ہیں کہ نبی (علیہ الصلوۃ والسلام) نے اسے گھڑ لیا ہے، فرما دیجئے کہ اگر میں نے اُسے گھڑا ہے تو تم اللہ تعالیٰ کے سامنے میرے بارے میں کسی بھی معاملے کے مالک نہیں ہووہ بہترجانتا ہے جس میں تم گھس رہے ہو وہ میرے اور تمہارے درمیان بطور گواہ کافی ہے اور وہ بخشنے والا مہربان ہے
آپ ( علیک الصلوۃ والسلام) فرما دیں کہ میں کوئی انوکھا رسول نہیں ہوں اور میں اپنے انداز سے نہیں جانتا کہ میرے ساتھ کیا ہوگا اور تمہارے ساتھ کیا ہوگامیں تو صرف اُس کی پیروی کرتا ہوں جو مجھے وحی فرمائی جاتی ہے میں توصرف کھلم کھلا ڈر سنانے آیا ہوں
فرما دیجئے ذرا دیکھو تو سہی کہ اگر قرآن اللہ تعالیٰ کی طرف سے ہو اور تم اُس کا انکار کرو اور بنی اسرائیل کے ایک گواہ نے اسی انداز سے گواہی دی ہو پس وہ ایمان لایا ہو اور تم تکبر کرنے لگ جائو تو ظالم قوم کو اﷲ تعالیٰ ہدایت نہیں دیتا
کافروں نے ایمانداروں کو کہا اگر یہ اسلام بہتر ہوتا تو یہ ہم سے پہلے اسے قبول نہ کرتے جب وہ اس سے ہدایت نہ پا سکے تو کہنے لگ گئے یہ تو پرانا بہتان ہے
اوراس سے پہلے موسیٰ (علیہ السلام)کی کتاب امام اور رحمت ہے اور یہ کتاب جو پہلی کتابوں کی تصدیق کرتی ہے عربی زبان میں ہے تاکہ یہ ظالموں کو ڈرائے اور حسن ِ عمل والوں کے لیے تو یہ خوشخبری ہے
یقیناً جن لوگوں نے کہا کہ ہمارا پروردگار اللہ تعالیٰ ہے پھر وہ اس پر ڈٹ گئے اُن پر نہ تو کوئی خوف ہے اور نہ وہ غم کھائیں گے
یہی تو جنتی لو گ ہیں وہ وہاں ہمیشہ رہیں گے یہ ان کے اعمال کی جزا ہے
اورہم نے انسان کو اپنے والدین سے حسن ِ سلوک کی وصیت کی اس کی ماں نے تکلیفوں کے ساتھ اسے اٹھایا اور تکلیفوں کے ساتھ ہی اسے جنم دیا اس کے حمل اور دودھ چھڑانے کی مدت تیس مہینے ہے یہاں تک کہ جب وہ جوانی کو پہنچا اور چالیس سال کا ہوگیا تو اس نے کہا اے میرے پروردگار مجھے توفیق دے کہ میں تیری نعمت کا شکر ادا کروں جو نعمت تو نے مجھ پر اور میرے والدین پر فرمائی ہے اور میں نیک کام کروں جنہیں تو پسندفرماتا ہے میری اولاد کو بھی با صلاحیت بنا دے میں نے تیری طرف رجوع کیا اور یقیناً میں مسلمان ہوں
یہ وہ لوگ ہیں جن کے اچھے اعمال تو ہم قبول فرما لیتے ہیں اور ان کی برائیوں سے ہم درگزر فرماتے ہیں یہ جنتی لوگوں میں شامل ہیں یہ تو سچ کا وعدہ ہے جس کا وعدہ انہیں دیا جاتا تھا
اور وہ آدمی جو اپنے والدین سے کہتا ہے تمہارے لیے اف ہے کیا تم دونوں مجھے دھمکی دیتے ہو کہ میں قبر سے نکالا جائوں گا حالانکہ مجھ سے پہلے بے شمار صدیاں گزر چکیں اور وہ اﷲ تعالیٰ کے سامنے فریاد کرتے ہوئے کہتے ہیں تیرا بیڑہ غرق ہو ایمان لے آ یقیناً اﷲ تعالیٰ کا وعدہ سچا ہے تو وہ جواباً کہتا ہے یہ تو پہلے لوگوں کے قصے کہانیاں ہیں
یہ وہ لوگ  ہیں جن پر ارشاد سچ ثابت ہو چکا ہے ان سب قوموں کے بارے میں جو ان سے پہلے جنوں اور انسانوں کی گزری ہیں بے شک یہ لوگ خسارے میں ہیں
اور ہر ایک کے لیے ان کے اعمال کے مطابق درجے ہیں اور اﷲ تعالیٰ ان کے اعمال کی پوری پوری جزا دے گا اور ان پر زیادتی نہیں کی جائے گی
اورجس دن کافرآگ پر پیش کیے جائیں گے ( اور فرمایا جائے گا) تم نے اپنی پاکیزہ چیزیں اپنی دنیوی زندگی میں لے لیں اور ان سے لطف اندوز بھی ہو چکے آج تمہیں ذلت کا عذاب چکھایا جائے گا اس لیے کہ تم زمین میں بلاوجہ غرور کرتے تھے اور اس لیے کہ تم خالق تھے
محبوب( صلی اﷲ تعالیٰ علیک وسلم)! آپ عادیوں کے پیغمبر کا ذکر فرمائیں جب اس نبی (علیہ السلام) نے اپنی قوم کو احقاف کے مقام پر ڈرایا اور اس نبی سے پہلے بھی اور بعد بھی ڈرانے والے گزرے ہیں کہ تم اﷲ تعالیٰ کے بغیر کسی کی عبادت نہ کرو مجھے بڑے دن کے عذاب سے تمہارے لیے خوف ہے
وہ بولے کیا تو اس لیے آیا ہے کہ ہمیں ہمارے معبودوں سے پھیر دے؟ جس کی دھمکی دے رہے ہو اسے لے آئو اگر تو سچا ہے
نبی ( علیہ الصلوۃ والسلام) نے فرمایا علم تو اﷲ تعالیٰ کے پاس ہے میں تو تمہیں وہ پہنچا رہا ہوں جو مجھے دے کر بھیجا گیا ہے لیکن میں تمہیں دیکھتا ہوں کہ تم جاہل لوگ ہو
جب اُنھوں نے دیکھا کہ ایک بادل ہے اور اُس کا رخ ان کی وادیوں کی طرف ہے تو کہنے لگے کہ یہ ہمیں بارش دینے والا بادل ہے ( ایسا نہیں ہے) یہ تو وہ ہے جو تم جلد عذاب مانگتے تھے یہ دردناک عذاب والا جھکڑ ہے
وہ ہر شے کو اپنے رب کے حکم سے اکھاڑ پھینکے گا پھر انہوں نے اس حال میں صبح کی کہ ان کے گھروں کے علاوہ کچھ نظر نہیں آتا تھا ہم اسی طرح مجرموں کی قوم کو جزا دیتے ہیں
اور یقیناً ہم نے انہیں ٹھکانہ دیا تھا جیسا ٹھکانہ تمہیں نہیں دیا اور ہم نے انہیں کان آنکھیں اور دل بھی دیئے تھے انہیں کانوں ، آنکھوں اور دلوں نے کچھ بھی فائدہ نہیں دیا کیونکہ وہ اﷲ تعالیٰ کی آیات کا انکار کرتے تھے اور اسی مصیبت نے گھیر لیاجس کا وہ مذاق اڑایا کرتے تھے
اورہم نے تمہارے اردگرد کی بستیاں بھی تباہ کیں ہم نے پھیر پھیر کے آیات کو ان کے سامنے رکھا تاکہ وہ پلٹیں
جنہیں اﷲ تعالیٰ کے بغیر انہوں نے معبود بنا رکھا تھا قرب ِ خداوندی کے لیے انہوں نے ان کی کیوں مدد نہ کی بلکہ وہ تو ان سے کھو گئے یہ تو ان کا جھوٹ تھا اور یہ تو ان کا افترا ء تھا
اورجب ہم نے آپ کی طرف جنوں کا ایک گروہ موڑا وہ قرآن سن رہے تھے جب محبوب(صلی اﷲ تعالیٰ علیک وسلم) کے سامنے آئے تو کہنے لگے خاموش رہو جب قرات ختم ہوئی تو اپنی قوم کے لیے ڈرانے پہنچے
کہنے لگے اے ہماری قوم! ہم نے ایک کتاب سنی ہے جو موسیٰ (علیہ السلام) کے بعد نازل ہوئی ہے وہ تو پہلی کتابوں کی تصدیق بھی کرتی ہے وہ حق اور سیدھے راستے کی طرف رہنمائی کرتی ہے
اے ہماری قوم!اللہ تعالی کی طرف بلانے والے کی بات مانو اور اس پر ایمان لائو اﷲ تعالیٰ تمہارے گناہوں کو بخش دے گا اور تمہیں دردناک عذاب سے پناہ دے گا
اور جو اﷲ تعالیٰ کی طرف دعوت دینے والے کی بات نہیں مانے گا وہ زمین میں اﷲ تعالیٰ کے مقابل نہیں آ سکتا اور نہ ہی اﷲ تعالیٰ کے بغیر اس کا کوئی کارساز ہے ایسے لوگ تو کھلم کھلا گمراہی میں ہیں
کیا اُنھو ں نے نہیں دیکھا کہ اللہ تعالیٰ ہی ہے جس نے آسمانوں اور زمین کو پیدا کیا ہے اور انہیں پیدا کرنے میں تھکا نہیں ہے، قادر نہیں کہ مردوں کو زندہ کر دے؟ جی ہاں وہ تو ہر چیز پر قادر ہے
جس دن کافروں کو آگ کے سامنے پیش کیا جائے گا، کیا یہ جہنم حق ہے کہ نہیں ؟ کہیں گے جی حق ہے ہم رب کی قسم کھا رہے ہیں اﷲ تعالیٰ فرمائے گا کہ عذاب چکھو اسی کے تو تم منکر تھے
محبوب(صلی اﷲ تعالیٰ علیک وسلم)!باہمت رسولوں کی طرح آپ بھی صبر فرمائیں اور ان کے معاملے میں جلدی نہ فرمائیں جس دن وہ دیکھیں گے جس کا ان سے وعدہ ہوا ہے(وہ تو سمجھیں گے ) کہ وہ ظاہری دنیا میں صرف ایک ساعت ہی ٹھہرے تھے آپ کا کام صرف پہنچانا ہے فاسق قوم ہی ہلاک ہوا کرتی ہے