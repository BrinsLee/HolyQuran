ایسا نہیں، مجھے قیامت کے دن کی قسم
اور ایسا نہیں مجھے اس جان کی قسم جو گناہوں پر ملامت کرتی ہے
کیا انسان کا یہ گمان ہے کہ ہم اس کی ہڈیاں ہر گزاکٹھی نہیں کر یں گے
کیوں نہیں ہم اس بات پر قادر ہیں کہ اس کے پور پور کو ہموار فرما دیں
 بلکہ انسان چاہتا ہے کہ وہ آگے والی زندگی میں فاسق وفاجر رہے
وہ پوچھتا ہے قیامت کا دن کب ہو گا؟
توجب آنکھیں چندھیا جائیں
اور چاند گرھن لگے
اور سوج اور چاند دونوں بے نور ہو جائیں
انسان اس دن بولے گاکدھر بھاگوں
جی نہیں کوئی جائے پناہ نہیں
محبوب(صلی اﷲ تعالیٰ علیک وسلم)! آپ کے پروردگار کی طرف قرار گاہ ہو گی
انسان کو اس دن بتایا جائے گا جو اس نے آگے بھیجا اورجو پیچھے چھوڑا آیا
بلکہ انسان تو اپنی جان کو دیکھنے والا ہے
اگر چہ وہ بہانے پیش کرتا رہتا ہے
محبوب(صلی اﷲ تعالیٰ علیک وسلم)!وحی کے وقت اپنی زبان کو اسے جلدی یاد کرنے کے لیے حرکت نہ دیں
یہ ہماری ذمہ داری ہے کہ اسے جمع بھی کریں اور اسے پڑھائیں بھی
جب ہم اسے پڑھیں تو آپ پیچھے پیچھے پڑھتے جائیں
پھر اس کا بیان ہمارے ذمہ ہے
ایسی بات نہیں تم اس دنیا کی زندگی سے محبت کرتے ہو
اور آخرت کی زندگی کو چھوڑ بیٹھے ہو
کچھ چہرے اس دن تروتازہ اور شاداب ہوں گے
کیونکہ وہ اپنے رب کو دیکھ رہے ہوں گے
ور کچھ چہرے اس دن اداس ہو ں گے
انہیں خیال ہو گا کہ ان سے آج کمر توڑ سلوک کیا جائے گا
یسا نہیں، جب جان ہنسلی تک آ جائے گا
اور کہا جائے گا آج جھاڑپھونک والا کون ہے؟
اور اسے گمان ہو گا کہ یہ جدائی کا وقت ہے
اور پنڈلی پنڈلی سے مل جائے گی
آج تیرے رب کی طر ف چل کے جانا ہے
(یہ کس کا حشرتھا) نہ تو اس نے تصدیق کی اور نہ نماز پڑھی
اس نے تو جھٹلایا اور منہ موڑا
پھر اپنے گھر والوں کے پاس نخرے کرتا گیا
تیرے لیے تو خرابی ہے بس خرابی ہے
پھر تیرے لیے خرابی ہے خرابی ہے
کیا انسان خیال کرتا ہے کہ اسے آزاد چھوڑ دیا جائے گا؟
کیا وہ منی کا ایک قطرہ نہیں تھا جو ٹپکتی ہے
پھر وہ جما ہوا لہو تھا اﷲ تعالیٰ نے تخلیق فرمائی اور اسے درست درست پیدا کیا
پھر مذکر اور مونث کا ایک جوڑا بنایا
کیا وہ اس پر قادر نہیں ہے کہ مُردوں کو زندہ کرے؟