صٓ، نصیحت والے قرآن کی قسم
بلکہ کافر تو مصنوعی عظمت اور پھوٹ میں ہیں
ہم نے ان سے پہلے مختلف صدیوں کے لوگوں کو ہلاک کر دیا پھر وہ پکارے لیکن یہ خلاصی کا وقت نہیں تھا
اور اُنہیں تعجب ہے کہ انہی میں سے ان کے پاس ایک ڈرانے والا آ گیا ہے کافروں نے کہا یہ بہت بڑا جھوٹا جادوگر ہے
کیا اس نے بے شمار خدائوں کا ایک خدا بنا دیا ہے یہ تو انتہائی تعجب انگیز بات ہے؟
تواُن کے سردار چل پڑے (اور کہا) چلو اور اپنےخدائوں پر ڈٹے رہو یہی چیز ہے جو مقصود ہے
ہم نے گزشتہ ملت میں یہ بات نہیں سنی یہ تو صرف من گھڑت بات ہے
کیا اس پر ہمیں چھوڑ کر ذکر نازل ہوا ہے بات یہ ہے کہ وہ میری یاد سے شک میں ہیں اور ابھی انہوں نے میرا عذاب نہیں چکھا
کیا اُن کے پاس آپ کے غالب عطا فرمانے والے پروردگار کی رحمت کے خزانے ہیں
یا  اُن کے پاس آسمانوں اور زمین اور جو ان کے درمیان ہے اس کی حکومت ہے تو وہ رسیوں کے ذریعے اوپر چڑھیں
کافروں کے لشکروں میں سے یہ ایک غیر معروف لشکر ہے جو وہاں شکست کھا جائے گا
ان سے پہلے قوم ِ نوح نے ، عاد نے، میخوں والے فرعون نے
ثمود نے، قوم ِ لوط نے اور ایکہ والوں نے جھٹلایا یہ مختلف گروہ تھے
ان میں سے ہر ایک نے رسولوں کو جھٹلایا تو میرا عذاب پھر آ پڑا
انہیں صرف ایک چنگھاڑ کا انتظار تھا جس میں وقفہ نہیں تھا
وہ تو بولے اے ہمارے پروردگار! حساب کے دن سے پہلے ہمارا حصہ ہمیں جلدی عطا فرما دے
محبوب(صلی اﷲ تعالیٰ علیک وسلم)!جو وہ بکتے ہیں آپ اس پر صبر فرمائیں اور ہمارے طاقت والے بندے دائود(علیہ السلام) کا ذکر فرمائیں بے شک وہ اﷲ تعالیٰ کی طرف رجوع کرنے والا تھا
ہم نے ان کے لیے پہاڑ مسخر کر دیئے جو ان کے ساتھ شام و صبح تسبیحیں کہتے تھے
پرندے بھی اکٹھے ہو کے ( یہی کرتے تھے) سب کا رجوع اﷲ تعالیٰ کی طرف تھا
ہم نے اس کے ملک کو مضبوط کیا اور ہم نے اسے حکمت اور فیصلہ کن خطاب عطا فرمایا
کیا مخالفوں کی خبر آپ کے پاس آئی جب وہ محراب کی طرف دیوار پھاند گئے
جب وہ دائود(علیہ السلام) کے پاس داخل ہوئے تو وہ گھبرائے ، آنے والے بولے آپ خوف زدہ نہ ہوں ہم ایک دوسرے کے خلاف ہیں اور مخالفت کر رہے ہیں ہمارے درمیان حق کے ساتھ ثالثی فرمائیں اور زیادتی نہ کریں اور ہمیں سیدھے راستے کا بتائیں
بے شک یہ میرا بھائی ہے اس کے پاس ننانوے دنبیاں ہیں اور میرے پاس صرف ایک دنبی ہے اس نے مجھے کہا اس کی کفالت بھی آپ مجھے دے دیں اور وہ گفتگو میں مجھ پر غالب آ گیا ہے
دائود (علیہ السلام)نے فرمایا بے شک اس نے تجھ پر زیادتی کی کہ اپنی دنبیوں کے ساتھ تیری دنبی ملانے کا سوال کر دیا اور بے شک بہت سے حصہ دار ایک دوسرے پر زیادتی کرتے ہیں، ہاں جو ایماندار اور عمل ِ صالح والے ہیں ( وہ ایسا نہیں کرتے }اور وہ تو تھوڑے ہیں دائود (علیہ السلام) نے سمجھا کہ ہم نے اسے آزمایا ہے اس نے اپنے پروردگار سے معافی چاہی اور جھکتے ہوئے سجدہ میں گر پڑا اور اﷲ تعالیٰ کی طرف رجوع کیا
ہم نے اسے معاف فرما دیا بیشک اس کا ہمارے ہاں بڑا قرب اور حسین ٹھکانہ ہے
اے دائود( علیہ السلام) ! ہم نے تجھے زمین میں نمائندہ بنا دیا لوگوں کے درمیان انصاف سے فیصلہ کریں اور خواہشات کی پیروی نہ کریں یہ خواہشات راہ ِ خدا سے ہٹا دیتی ہیں جو راہ ِ خدا سے بھٹک جاتے ہیں ان کے لیے شدید عذاب ہے کہ وہ یوم ِ حساب کو بھول چکے ہیں
اور ہم نے آسمان اور زمین اور جو ان دونوں کے درمیان ہے اسے باطل انداز سے پیدا نہیں فرمایا یہ تو کافروں کا خیال ہے تو کافروں کے لیے تو آگ کی ہلاکت ہے
کیا ہم اُن لوگوں کو جو ایمان اور عمل ِ صالح والے ہیں انہیں زمین میں فساد کرنے والوں جیسا بنا دیں گے؟ کیا ہم پرہیزگاروں کو بدکاروں جیسا قرار دے دیں گے؟( ایسا نہیں ہو گا)
یہ کتاب برکت والی ہے جو ہم نے آپ کی طرف اتاری ہے تاکہ یہ لوگ اس کی آیات میں غور و فکر کریں اور عقل والے اس سے نصیحت حاصل کریں
 اور ہم نے دائود کو سلیمان(علیہ السلام) عطا فرمایا وہ اچھا بندہ تھااور اﷲ تعالیٰ کی طرف رجوع کرنے والا تھا
جب اُس کے سامنے پچھلے پہرتین سموں پر کھڑے ہوکر چوتھا سُم ٹیکنے والے تیز رفتار گھوڑے پیش ہوئے
توسلیمان ( علیہ السلام) نے کہا میں مال سے محبت اپنے پروردگار کی یاد کی وجہ سے کرتا ہوں یہاں تک کہ وہ گھوڑے پردے کے پیچھے چلے گئے
انہیں میرے پاس واپس لے آئوتو سلیمان( علیہ السلام) ان کی پنڈلیوں اور گردنوں پر ہاتھ پھیرنے لگ گئے
اور ہم نے سلیمان( علیہ السلام) کو آزمایا اس کی کرسی پر ایک دھڑ سا ڈال دیا تو اس نے اﷲ تعالیٰ کی طرف رجوع کیا
اس نے عرض کیا اے میرے پروردگار! مجھے معاف فر ما دے اور مجھے ایسا ملک عطا فرما جو میرے بعد کسی کو عطا نہ ہو بے شک تو ہی عطا فرمانے والا ہے
ہم نے ہوا اُس کے لیے مسخر کر دی وہ اس کے حکم سے نرم نرم چلتی ( اور وہاں پہنچا دیتی) جہاں وہ چاہتا
اور ہر قسم کے جِن بھی کچھ عمارتیں بناتے تھے کچھ غوطے لگاتے تھے
اور کچھ بیڑیوں میں جکڑے ہوئے تھے ہم نے یہ سب اس لیے مسخر کر دیئے
یہ ہماری عطا ہے تو چاہئے تو کسی پر احسان کر دے یا حساب کے بغیراپنے پاس رکھ
بے شک اسے ہمارے ہاں قرب ِ خاص اور شاندار انجام حاصل ہے
محبوب( صلی اﷲ تعالیٰ علیک وسلم)!آپ ہمارے بندے ایوب(علیہ السلام)کا بھی ذکر فرمائیں انہوں نے جب اپنے پروردگار کو پکارتے ہو ئے عرض کیا کہ مجھے شیطان نے ایذا اور تکلیف سے چھو لیا ہے
اپنا پائوں مار یہ ہے ٹھنڈا پینے اور نہانے کے قابل چشمہ
ہم نے انہیں ان کے گھر والے اور ان جیسے اور لوگ اپنی رحمت سے عطا فرما دیئے یہ تو عقل والوں کے لیے نصیحت ہے
اپنے ہاتھ میں جھاڑو لیں اور وہ ماریں اور قسم نہ توڑیں، ہم نے اسے صابر پایا وہ بہترین بندہ تھا اور ہماری طرف رجوع کرنے والا تھا
آپ ہمارے بندوں ابراہیم، اسحاق اور یعقوب (علیہم السلام) کا بھی ذکر فرمائیں جو قوتوں والے اور نگاہوں والے تھے
اور ہم نے انہیں آخرت کے گھر کی یاد خاص طور پر امتیازی انداز سے عطا فرمائی
یقیناً وہ ہمارے نزدیک چنے ہوئے پسندیدہ لوگ تھے
اور آپ اسماعیل، الیسع اور ذوالکفل ( علیہم السلام) کا بھی ذکر فرمائیں ان میں سے ہر ایک پسندیدہ لوگوں میں تھا
یہ قرآن تو ایک ذکر ہے اور پرہیزگاروں کے لیے اچھا ٹھکانہ ہے
وہ آباد باغات ہیں پرہیزگاروں کے لیے دروازے کھلے ہیں
وہ وہاں تکیہ لگا کے بیٹھے ہیں اور وہ طرح طرح کے پھل اور پینے کی چیزیں وہاں منگواتے ہیں
اور اُن کے پاس نیچی نگاہوں والی ہم عمر خواتین ہیں
یہ ہے جس کا وعدہ تمہیں حساب کے دن کے لئے دیا گیا تھا
یہ ہمارا رزق ہے جس نے ختم نہیں ہونا ہے
یہ بھی سن لویہ سرکشوں کے لئے بدترین ٹھکانہ ہے
وہ جہنم ہے جس میں وہ داخل ہوں گے وہاں یہ بد ترین بستر ہے
یہ بھی سن لو یہ گرم پانی پیپ والا ہے اسے بھی ذرا چھکتے چلو
اور اسی شکل کے کئی اور جوڑے بھی ہیں
یہ ایک فوج ہے جو تمھارے ساتھ دھنستی جا رہی ہے انہیں کوئی مرحبا کہنے والا نہیں ہے یقینا وہ جہنم میں داخل ہونے والے ہیں
وہ بولے بلکہ تمہیں بھی مرحبا کہنے والا کوئی نہیں ہے،تم ہی اس جہنم کو ہمارے سامنے لے آئے،یہ بدترین ٹھہرنے کی جگہ ہے
وہ بولے اے ہمارے پروردگار! جس نے یہ جہنم ہمارے سامنے لا رکھا ہے،آگ میں اُسے کئی گنا زیادہ عذاب دے
اور بولے ہمیں کیا ہوگیا ہے،یہاں ہمیں وہ آدمی نظر نہیں آتے جنھیں ہم اَشرار کہا کرتے تھے
کیا ہم نے اُنھیں اپنا مذاق بنا رکھا تھا؟ یا ان سے ہماری نگاہیں آگے پیچھے بہک گئی ہیں؟
یہ بات حق اور سچ ہے کہ جہنم والے ایک دوسرے سے جھگڑیں گے
فرما دیجئے کہ میں تو صرف ڈرانے والا ہوں ایک یکہ و تنہا اور بڑے قہار اﷲ تعالیٰ کے علاوہ کوئی معبود نہیں ہے
وہ تو سب آسمانوں زمین اور جو ان کے درمیان ہے غالب اور بخشنے والا پروردگار ہے
فرما دیجئے یہ ایک بڑی خبر ہے
جس سے تم منہ موڑے ہوئے ہو
مجھے عالم بالا کا کوئی علم نہیں تھا جب وہ باہم بحثیں کر رہے تھے
مجھے تو صرف یہ وحی کی جاتی ہے کہ میں تو کھلم کُھلا نذیر ہوں
یا د کیجئے جب آپ کے پروردگار نے فرشتوں سے فرمایا کہ میں مٹی سے ایک بشر پیدا فرمانے والا ہوں
جب میں اُس کی تکمیل کر چکوں اور اس میں اپنی روح پھونک دوں تو اس کے سامنے سجدے میں گر جانا
سارے کے سارے فرشتوں نے سجدہ کر دیا
صرف ابلیس رہ گیا اس نے غرور کیا وہ تو پہلے ہی کافروں میں تھا
اللہ کریم نے فرمایااے ابلیس! تجھے کس نے اس کے سجدے سے روکا جسے میں نے اپنے ہاتھوں سے بنایاہے، کیا تو نے غرور شروع کر دیا یا اپنے آپ کو بلند مرتبہ سمجھ لیا؟
کہنے لگا میں اُس سے بہت بہتر ہوںمجھے توتونے آگ سے بنایا ہے اور اُسے مٹی سے بنایا
اللہ تعالیٰ نے فرمایا جنت سے نکل جا تو تو دھتکارا ہوا ہے
اور یقیناً تجھ پر قیامت تک میری لعنت ہے
کہنے لگا اے میرے پروردگار مجھے اس دن تک مہلت دے جب انہیں اٹھایا جائے گا
اللہ کریم نے فرمایا کہ تجھے مہلت ہے
صرف مقررہ وقت والے دن تک
اس نے کہا تیری عزت کی قسم! میں ان سب کو گمراہ کر دوں گا
ہاں آپ کے مخلص بندوں کو نہیں
اللہ تعالیٰ نے فرمایا حق ہے اور میں حق ہی کہتا ہوں
میں ضرورجہنم کوتجھ سے اور تیرے سب پیروکاروں سے لازماً بھر دوں گا
محبوب(صلی اﷲ تعالیٰ علیک وسلم )!آپ فرما دیں میں تم سے اس تبلیغ کا کوئی اجر نہیں مانگتا اور میں تکلف کرنے والوں میں شامل نہیں
یہ تو سب دنیائوں کے لیے ذکر ہے
کچھ وقت کے بعد تم اس کی خبر جان لو گے