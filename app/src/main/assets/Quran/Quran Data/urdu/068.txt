نون قلم کی قسم اور جو لکھتے ہیں اس کی قسم
آپ (علیک الصلوۃ والسلام)اپنے پروردگار کی مہربانیوں میں ہیں آپ تو مجنوں نہیں ہیں
وریقینا آپ (علیک الصلوۃ والسلام) کے لیے کبھی نہ ختم ہونے والا اجر ہے
اور یقینا آپ (علیک الصلوۃ والسلام)خلق ِ عظیم والے ہیں
آپ (علیک الصلوۃ والسلام) بھی ملاحظہ فرمائیں گے انہیں بھی دکھائی دے گا
کہ تم میں سے کون فتنے میں مبتلا ہے
یقینا آپ (علیک الصلوۃ والسلام) کا پروردگار بہتر جانتا ہے کہ اس کے راستے سے کون بھٹک گیا ہے اور وہ ہدایت یافتہ لوگوں کو بھی بہتر جانتا ہے
آپ جھٹلانے والوں کی بات نہ مانیں
وہ تو چاہتے ہیں کہ اگر آپ نرمی برتیں تو وہ بھی نرم ہو جائیں
آپ ہر گزبہت زیادہ قسمیں کھانے والے بے مقدار انسان کی بات نہ مانیں
وہ تو طعنے باز چغلیاں لے کے گھومتا پھرتا ہے
بھلائی سے روکتا ہے حد سے بڑا ہوا بڑا گناہ گار ہے
بالکل اُجڈ ہے اور ان سب کے بعد بد اصل بھی ہے
اگر اس کے پاس مال اور بیٹے ہیں
جب اس کے سامنے ہماری آیتیں پڑھی جاتی ہیں تو کہتا ہے کہ یہ تو پہلے لوگوں کے قصے ہیں
ہم اس کے سونڈ پر داغ دے دیں گے
ہم نے ان لوگوں کو بھی جانچا جیسا کہ باغ والوں کو جانچا تھا جب انہوں نے قسم کھائی کہ اس باغ کے پھل سویرے سویرے توڑیں گے
اور انشا اﷲ تک بھی نہیں کہا
پھر ایک چکر لگانے والا آپ کے پروردگار کی طرف سے چکر لگاتا آیا جبکہ وہ سو رہے تھے
اور اس کھیتی نے صبح اس حال میں کی کہ وہ کٹی ہوئی چیز کی طرح تھی
صبح انہوں نے ایک دوسرے کو آواز دی
اپنی کھیتی کی طرف سویرے سویرے چلو اگر تم نے آج اسے کاٹنا ہے؟
وہ چپکے چپکے باتیں کرتے چلے
تاکہ ان پر آج کوئی مسکین نہ داخل ہو سکے
اور کاٹنے پر اپنے آپ کو قادر سمجھ کر سویرے سویرے چلے
جب انہوں نے اسے دیکھا کہنے لگے کہ ہم راستہ بھول گئے ہیں
نہیں ہم تو محروم ہو گئے ہیں
ان کا درمیانہ بولا میں نے تمہیں کہا نہیں تھا کہ اﷲ تعالیٰ کی تسبیح کیوں نہیں کیا کرتے ہو؟
انہوں نے کہا ہمارا پروردگار پاک ہے بیشک ہم ہی ظالم تھے
وہ ایک دوسرے کی طرف منہ کر کے ملامت برسانے لگے
کہنے لگے ہائے خرابی! ہم ہی تو سر کش تھے
ہو سکتا ہے کہ ہمارا پروردگار اس سے بہتر فصل بدل کے دے دے اب ہمیں اﷲ تعالیٰ کی طرف رغبت کرنی ہے
ایسے ہی عذاب آتا ہے اور آخرت کا عذاب تو بہت بڑا ہے اگر انہیں اس بات کا علم ہو
یقیناً پرہیزگاروں کے لیے رب کے ہاں نعمتوں والے باغات ہیں
کیا ہم مسلمانوں کو مجرموں کی طرح بنا دیں گے؟
تمہیں کیا ہو گیا ہے،تم کیسے فیصلے کر رہے ہو؟
کیا تمہارے پاس کوئی کتاب ہے جسے تم پڑھ رہے ہو؟
اوراس کتاب میں یہ ہو کہ جسے تم چاہو پسند کر لو؟
یا تمہاری قسمیں ہیں جو قیامت تک پہنچنے والی ہیں تمہیں وہی ملے گا جس کا تم فیصلہ کرو گے
محبوب(صلی اﷲ تعالیٰ علیک وسلم)آپ ان سے پوچھیں ان میں سے کون اس بات کا ذمہ دار ہے؟
کیا ان کے شریک ہیں؟ اپنے شریکوں کو لے آئیں اگر وہ سچے ہیں
جس دن شدت پوری طرح ظاہر ہو جائے گی اور انہیں سجدے کی دعوت دی جائے گی اور وہ سجدہ نہیں کر سکیں گے
ان کی نگاہیں جھکی ہوئی ہوں گی، ان پر ذلت چھائی ہوئی ہو گی انہیں سجدے کی طرف بلایا جاتا تھا جبکہ وہ صحیح سالم تھے
محبوب(صلی اﷲ تعالیٰ علیک وسلم)!آپ مجھے اوراس بات کی تکذیب کرنے والوں کو چھوڑ دیں ہم انہیں درجہ بہ درجہ آگے بڑھائیں گے اور انہیں پتہ بھی نہیں چلے گا
اورمیں انہیں ڈھیل دوں گا یقیناً میری خفیہ تدبیریں مضبوط ہوتی ہیں
کیا آپ ان سے اجر مانگتے ہیں؟ اور وہ اس چٹی سے بوجھل ہو رہے ہیں
یا ان کے پاس غیب ہے اور وہ لکھ رہے ہیں
محبوب (صلی اﷲ تعالیٰ علیک وسلم)! اپنے پروردگار کے حکم کے مطابق صبر فرمائیں اور مچھلی والے کی طرح نہ ہو جائیں جب اس کا اندرون( قوم کی تکذیب کی وجہ سے) غصے سے بھرا ہوا تھا تو اس نے پکارا
اگراس کے پروردگار کی نعمت اسے نہ سنبھالا دیتی تو اسے چٹیل میدان میں پھینک دیا جاتا اور وہ اپنے آپ کو ملامت کرتا
اس کے پروردگار نے اسے چن لیا اور اسے باصلاحیت لوگوں میں شامل فرما لیا
محبوب (صلی اﷲ تعالیٰ علیک وسلم)! کافر اپنی نظر ِ بد سے آپ کو گرا دینا چاہتے ہیں جب بھی وہ ذکر سنتے ہیں تو کہتے ہیں یہ تو مجنون ہے
اور وہ تو سب دنیائوں کے لیے ذکر ہیں