ان ہوائوں کی قسم جواڑا کر بکھیرتی ہیں
اور ان ہوائو ں کی قسم جو بوجھ(بادل) کواٹھا کر چلتی ہیں
اوران کشتیوں کی قسم جو نرمی سے چلتی ہیں
اور ان فرشتوں کی قسم ( جو حکم ِ خداوندی سے) باٹنے والے ہیں
یقینا ًجس کا تمہیں وعدہ دیا جا رہا ہے وہ سچ ہے
اور بے شک قیامت لازماًواقع ہو گی
سجاوٹ والے اور راستوں والے آسمان کی قسم
تم تو مختلف باتوں میں پڑے ہوئے ہو
اس سے وہ پھر جائے گا جسے پھیرا جاتا ہے
یہ اندازے لگانے والے مارے گئے
جو غفلت میں بھول چکے ہیں
وہ پوچھتے ہیں قیامت کا دن کب ہوگا؟
جس دن انہیں آگ پر بھونا جائے گا
اپنی شرارتوں کامزہ چکھو یہ وہی قیامت ہے جس کی تمھیں جلدی تھی
یقیناً پرہیز گار باغات اور چشموں میں ہونگے
جو انہیں رب نے دیا ہے وہ لیں گے وہ اس سے پہلے بھی نیکی پسند تھے
وہ رات کو صرف اونگھتے تھے
اور سحری کو وہ مغفرت مانگا کرتے تھے
اوران کے مالوں میں سوال کرنے والے اور محروم لوگوں کا حق تھا
اورزمین میں یقین کرنے والوں کے لیے بہت ساری نشانیاں ہیں
اورتمہار ی جانوں میں بھی ہیں،کیاتمہیں دکھائی نہیں دیتا؟
اور عالم ِ بالا میں تمہاری روزی ہے اور جس کا تمہیں وعدہ دیا جارہا ہے
آسمانوں اور زمین کے پروردگار کی قسم یہ قرآن حق ہے جس طرح تمہارا بولنا سچ ہے
کیا آپ( علیک الصلوۃ و السلام) کے پاس ابراہیم (علیہ  السلام )کے مہمانوں کی بات آئی ہے؟
جب وہ اس کے پاس آئے توانہوں نے سلام پیش کیاابراہیم( علیہ السلام) نے سلام کا جواب دیا(دل میں سوچا) یہ ناواقف لو گ ہیں
وہ خاموشی سے اپنے گھر والوں کے پاس گئے اور ایک بھونا ہوا بچھڑا لے آئے
اسے ان کے قریب کیا ، فرمایا کیا تم کھاتے نہیں ہو؟
اب اسے ان کی طرف سے کچھ کھٹکا ہوا انہوں نے کہا کھٹکے کی ضرورت نہیں ہے، انہوں نے اسے ایک علم والے بچے کی بشارت دی
اس کی بیوی عورتوں کے ساتھ اونچی آواز میں بات کرتے ہوئے آئی،حیرانی سے اپنے چہرے پر ہاتھ مارا کہنے لگی بانجھ عورت کا بچہ کیسے ہو گا؟
انہوں نے کہا ایسا ہی ہے آپ کے پروردگار کا یہی ارشاد ہے یقیناً وہی تو حکیم اور علیم ہے
جناب ابراہیم (علیہ السلام)نے فرمایا اے قاصدو! تمہارا کام کیا ہے؟
وہ بولے ہم ایک مجرم قوم کی طرف بھیجے گئے ہیں
تاکہ ہم ان پر مٹی کے پتھر برسائیں
جو آپ کے پروردگار کی طرف سے اسراف کرنے والوں کے لیے نشان زد ہیں
ہم نے جو مومن اس بستی میں تھے نکا ل دیئے
ہم نے اس بستی میں مسلمانوں کے ایک گھر کے علاوہ کوئی گھر نہ پایا
ہم نے اس بستی میں ان لوگوں کے لیے جو دردناک عذاب سے ڈرتے ہیں ایک نشانی چھوڑی
اور اسی طرح موسیٰ( علیہ السلام) میں بھی( نشانیاں) ہیں جب ہم نے اسے ایک کھلی دلیل کے ساتھ فرعون کی طرف بھیجا
اس نے اپنی قوت کے ساتھ منہ موڑ لیا اورکہنے لگا یہ جادوگر ہے یا مجنون ہے
ہم نے اسے اور اس کی فوجوں کو پکڑ ا اورہم نے انہیں قابل ِ ملامت حالت میں سمندر میں پھینک دیا
اورعاد میں بھی (نشانی) ہے جب ہم نے ان پر بانجھ ہوا چھوڑی
وہ جس شے پر بھی آتی تھی تو اسے چورے کی طرح بنا کے چھوڑ دیتی تھی
اورثمود میں بھی (نشانی) ہے جب انہیں کہا گیا کہ کچھ دیر کے لیے لطف اندوز ہولو
انہوں نے اپنے ر ب کے امر میں سرکشی کی انہیں کڑک نے آلیا اوروہ کڑک کو دیکھ رہے تھے
نہ تو وہ اٹھ سکے اور نہ ہی بدلے کی پوزیشن میں تھے
اور اس سے پہلے نوح کی قوم میں بھی (نشانیاں)ہیں وہ فاسقوں کی ایک قوم تھی
اورآسمان کو ہم نے اپنی قوت سے بنایا اور ہم اسےوسعت دینے والے ہیں
اور ہم نے زمین کو بچھایا اور ہم بہترین انداز سے بچھانے والے ہیں
اور ہم نے ہر شے کا جوڑا جوڑا بنایا ہے تا کہ تم نصیحت حاصل کرو
پس تم اﷲ تعالیٰ کی طرف بھاگویقیناً میں تمہارے لیے اس کی طرف سے کھلم کھلا نذیر ہوں
اور تم اللہ تعالیٰ کے ساتھ کسی اور کو معبود نہ بنائو میں اس کی طرف سے واضح ڈرانے والا ہوں
اسی طرح ان سے پہلوں کی طرف جب بھی کوئی رسول آیا تو انہوں نے کہا لازماً یہ جادوگر ہے یا پاگل ہے
کیا اس بات کی انہوں نے ایک دوسرے کو وصیت کررکھی ہے؟ بلکہ وہ سرکش لوگوں کی قوم ہے
محبوب( صلی اﷲ تعالیٰ علیک وسلم)! آپ ان سے رخ ِانورموڑ لیں آپ پر تو کوئی الزام نہیں ہے
اورآپ نصیحت فرمائیں یقیناًمومنوں کو نصیحت نفع دیتی ہے
میں نے جنوں اور انسانوں کو صرف عبادت کے لیے پیدا کیا ہے
میں نہ تو ان کی طرف سے رزق چاہتا ہوں اور نہ یہ چاہتا ہوں کہ وہ مجھے کھانا کھلائیں
یقینا ًاللہ تعالیٰ بہت رزق عطا فرمانے والا ہے ،بڑی ٹھوس قوتوں کا مالک ہے
ان ظالموں کے لیے بھی ایک باری ہے جیسے کہ ان سے پہلے ساتھیوں کے لیے باریاں تھیں وہ جلد بازی نہ مانگیں
کافروں کے لیے تو ہلاکت ہے ان کے اس دن کی طرف سے جس کا انہیں وعدہ دیا گیا ہے