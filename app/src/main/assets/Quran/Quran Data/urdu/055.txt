وہ رحمان ہے
جس نے قرآن سکھایا
اس نے انسان کامل کو پیدا فرمایا
اﷲ تعالیٰ نے اسے بیان کی تعلیم دی
سورج اور چاند ایک حساب سے چل رہے ہیں
بوٹیاں اور درخت اﷲ تعالیٰ کے مطیع ہیں
آسمان کو اﷲ تعالیٰ نے بلند کیا اور اس نے انصاف کا ترازو رکھا
تم ترازو میں ڈنڈی نہ مارو
انصاف سے وزن کو قائم رکھو اور تول میں کمی مت کرو
زمین کو اﷲ تعالیٰ نے مخلوق کے لیے بچھادیا
اس میں پھل ہیں اور خوشوں والی کھجوریں
اور دانے ہیں بھوسے والے اور رنگا رنگ خوشبو دار پھول ہیں
تم دونوںاپنے پروردگار کی کون کون سی نعمتوں کو جھٹلائو گے؟
اس نے انسان کو ٹھیکری کی طرح بجتی مٹی سے پیدا کیا
اور جنوں کو آگ کے بے دھواں شعلے سے پیدا کیا
اﷲتعالیٰ کی کس کس قدرت کو تم دونوں جھٹلائو گے؟
وہ دونوں مشرقوں اور دونوں مغربوں کا پروردگار ہے
تم اپنے پروردگار کے کس کس کمال کو جھٹلائو گے؟
اس نے دو دریائوں کو ملا دیا جو مل کر چل رہے ہیں
ان دونوں کے درمیان ایک آڑ ہے جس کو وہ توڑ نہیں سکتے
تم دونوں اپنے پروردگار کی کس کس قدرت کا انکار کرو گے؟
ان دونوں دریائوں سے موتی اور مرجان نکلتے ہیں
اﷲ تعالیٰ کے کمال ِقدرت کا کس طرح تم دونوں انکار کرو گے؟
اورا س کے لیے اونچے بادبانوں والے سمندر میں پہاڑوں جیسے جہاز ہیں
تم اپنے رب کی کن کن نعمتوں کو جھٹلائو گے؟
ہرو ہ چیزجو کائنات ربانی پر ہے فنا ہو جائے گی
اورمحبوب( صلی اﷲ تعالیٰ علیک وسلم)! جلال اور عظمت والے آپ کے پروردگار کی ذات باقی رہ جائے گی
تم اﷲ تعالیٰ کے کن کن کمالات کا انکار کرو گے؟
جو آسمانوں اورزمین میں ہیں اسی سے مانگتے ہیں ہر روز وہ ایک نئی شان والا ہے
تم اﷲ تعالیٰ کے کس کس کمال ِقدرت کا انکار کرو گے؟
اے دونوں گروہو!ہم تمہاری طرف توجہ فرمائیں گے
تم اﷲ تعالیٰ کی کس کس عظمت کا انکار کرو گے؟
اے جن وانس کے گروہ! اگر تم میں یہ طاقت ہے کہ تم آسمانوں اور زمین کے کناروں سے نکل جائو توتم نکل جائو،تم طاقت کے بغیر نہیں نکل سکتے(تم میں طاقت ہے نہیں)
تم اپنے پروردگار کی وسعت ِ قدرت کا کس طرح انکار کرو گے؟
تم پر آگ کے اور سیاہ دھوئیں کے سائے چھوڑے جاتے ہیں پھر تم بدلہ نہیں لے سکتے
تم اپنے پروردگار کے کس کس کما ل ِ قوت کا انکار کرو گے؟
جب آسمان پھٹے گا اور وہ سرخ گلاب کے پھول جیسا ہوگا جس طرح کہ سرخ چمڑا ہوتا ہے
تم اﷲ تعالیٰ کے کس کس اندازِ فطرت کو جھٹلائو گے؟
اس دن اس کے گناہ کے بارے میں کسی دوسرے انسان یا کسی دوسرے جِن سے نہیں پوچھا جائے گا
تم اپنے رب کی کس کس انصاف پسندی کو جھٹلائو گے؟
مجرم اپنے چہرں سے پہچانے جائیں گے تو انہیں ماتھے کے بالوں اور پائوں سے پکڑا جائے گا
تم اپنے رب کی کن کن عظمتوں کو جھٹلائو گے؟
یہ وہ جہنم ہے جس کا مجرم انکار کیا کرتے تھے
آج وہ اسی جہنم اور شدید گرم پانی کے درمیان طواف کر رہے ہیں
تم اپنے رب کی کن کن سخت گیریوں کو جھٹلائو گے؟
اور جو اپنے پروردگار کے مرتبے اور مقام سے ڈرتا ہے اسے تو دو باغ ملیں گے
تم اﷲ تعالیٰ کی کن کن مہربانیوں کو جھٹلائو گے؟
وہ باغ شاخ دار ہیں
تم اپنے تربیت فرمانے والے کی کس کس نعمت کا انکار کروگے؟
ان دونوں باغوں میں دو بہتے چشمے ہیں
تم اﷲ تعالیٰ کی کس کس قدرت کی تکذیب کرو گے؟
ان دونوں باغوں میں ہر قسم کے پھلوں کے دو دو جوڑے ہیں
تم رب ِ کریم کی عظیم قدرت سے کس کس کا انکار کر سکتے ہو؟
وہ اپنے بستروں پر تکیہ لگائے بیٹھے ہوں گے جس کا استبرق موٹے ریشم کا ہے اور دونوں باغوں کا پھل قریب ہے
تم اﷲ تعالیٰ کی کس کس حسن ِ ادا کا انکار کرو گے؟
ان میں جھکی نگاہوں والی خواتین ہیں انہیں اس سے پہلے کسی انسان اور کسی جن نے چھوا تک نہیں
تم اﷲ تعالیٰ کے کس کس کمال قدرت سے منہ موڑو گے؟
گویا کہ وہ یاقوت ہیں یا مرجان ہیں
تم اﷲ کریم کی کس کس تخلیق کو جھٹلائو گے؟
احسان کا بدلہ تو صرف احسان ہے
تم اپنے پروردگار کی کس کس صفت کو جھٹلائو گے؟
اوران دونوں باغوں کے علاوہ دو اور باغ ہیں
تم اﷲ تعالیٰ کی کس کس تخلیق کو جھٹلائو گے؟
وہ بے حد گھنے سیاہی مائل ہیں
تم اپنے رب کے حسن ِ عمل کی کس کس ادا کو جھٹلائو گے
ان دونوں باغوں میں چھلکنے والے دو چشمے ہیں
تم دونوں گروہ اپنے تربیت فرمانے والے کی کس کس نوازش کا انکار کرو گے؟
ان دونوں باغوں میں پھل، کھجوریں اور انار ہیں
اﷲ تعالیٰ کی کس کس نوازش کا تم انکار کرو گے؟
ان میں اچھی عادات والی خوبصورت خواتین ہیں
تم اﷲ تعالیٰ کی کس کس نعمت کو جھٹلائو گے؟
وہاں حوریں ہیں جو خیموں میں پردہ نشین ہیں
تم اپنے رب کی کس کس کرم نوازی کو جھٹلائو گے؟
انہیں اس سے پہلے کسی انسان اور کسی جن نے چھوا تک نہیں ہے
تم اﷲ تعالیٰ کی قدرت کے کمالات میں سے کس کس کو جھٹلائو گے؟
وہ سبز مسندوں اور پھول دار حسین قالینوں پر تکیے لگائے ہوئے ہیں
م اﷲ تعالیٰ کی کس کس حسین تخلیق کو جھٹلائو گے؟
محبوب (صلی اﷲتعالیٰ علیک وسلم )!بڑی عظمتوں اور جلال والے آپ (علیک الصلوٰۃو السلام) کے تربیت فرمانے والے کا نام پاک با برکت ہے