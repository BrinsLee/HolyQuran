مسلسل چلنے والی ہوائوں کی قسم
جن کے جھونکے بے حد تیز ہیں
پھر وہ بادلوں کو اٹھاتی ہیں
پھر بادلوں کو بانٹ دیتی ہیں
پھر ان فرشتوں کی قسم جو ذکر پیش کرتے ہیں
دلیل پوری کرنے کے لیے یا ڈرانے کے لیے
یقیناً جس کا تمہیں وعدہ دیا جا رہا ہے وہ واقع ہو گی
جب ستارے بے نور ہو جائیں گے
اور جب آسمان کھول دیا جائے گا
اور جب پہاڑ ذرے بن کر اڑیں گے
اور جب رسولوں کیلئے وقت مقرر کر دیا جائے گا
کس دن کے لئے ڈھیل دی جا رہی ہے
(وہ تو) فیصلے کے دن کے لیے
مخاطب تجھے کیا پتہ کہ یہ فیصلے کا دن کیا ہے؟
اس دن جھٹلانے والوں کے لیے تباہی ہے
کیا ہم نے پہلوں کو ہلاک نہیں کر دیا
پھر پچھلوں کو ہم ان کے پیچھے پیچھے بھیج دیں گے
اور ہم مجرموں کے ساتھ ایسا ہی کرتے ہیں
جھٹلانے والوں کے لیے اس دن تباہی ہے
کیا ہم نے تمہیں ایک بے قدر پانی سے پیدا نہیں فرمایا
پھر ہم نے اسے ایک پختہ مقام پر ٹھہرایا
ایک مقررہ وقت تک
ہم نے یہ تخمینے لگائے اور ہم بہترین تخمینے لگانے والے ہیں
جھٹلانے والوں کے لیے اس دن ہلاکت ہے
کیا ہم نے اس زمین کو
زندوں اور مردوں کو سمیٹنے کے لیے نہیں بنایا
اور ہم نے اس زمین میں اونچے اونچے پہاڑ ڈال دیئے اور تمہیں ٹھنڈا میٹھا پانی پلایا
جھٹلانے والوں کے لیے اس دن ہلاکت ہے
اب تم اس حقیقت کی طرف چلو جسے تم جھٹلایا کرتے تھے
اس سائے کی طرف چلو جس کے تین حصے ہیں
نہ تو وہ سایہ دیتا ہے اور نہ ہی شعلوں کی تپش سے فائدہ دیتا ہے
وہ تو ایسی چنگاریاں پھینکتا ہے جو محلوں جتنی ہیں
گویا وہ پیلے اونٹ ہیں
جھٹلانے والوں کے لئے اس دن تباہی ہے
یہ وہ دن ہے کہ وہ بول نہیں سکیں گے
اور نہ ہی انہیں معذرتیں پیش کرنے کی اجازت دی جائے گی
وہ دن جھٹلانے والوں کے لئے بڑا تباہ کن دن ہے
یہ ہے فیصلے کا دن ہم نے تمہیں اور پہلوں کو اکٹھا کر دیا ہے
اگر تمہاری کوئی چال ہے تو میرے خلاف وہ چال چلو
وہ دن جھٹلانے والوں کے لئے بہت بھاری ہے
یقیناً  پرہیزگار سایوںاور چشموں میں ہونگے
اور جیسے چاہیں گے ایسے پھلوں میں ہوں گے
لطف کے ساتھ کھائو اور پیئو یہ تمہارے اعمال کا صدقہ ہے
ہم حسن ِ عمل والوں کو اسی طرح بدلہ دیتے ہیں
جھٹلانے والوں کے لئے وہ دن سرا سر مصیبت ہے
کچھ عرصہ کے لیے تم کھائو اور فائدہ اٹھائو یقیناً تم مجرم ہو
اس دن جھٹلانے والوں کے لئے صرف مصیبتیں ہیں
جب انہیں کہا جاتاہے کہ رکوع کرو تو وہ رکوع نہیں کرتے
اس دن جھٹلانے والوں کے لئے سزائیں ہی سزائیں ہیں
اس کے بعد کس کتاب پر وہ ایمان لائیں گے