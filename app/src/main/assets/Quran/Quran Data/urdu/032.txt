الم
اس کتاب کا نزول بے شک سب جہانوں کے پالنے والے اﷲ تعالیٰ کی طرف سے ہے
کیا وہ یہ کہتے ہیں کہ اس نے اسے گھڑ لیا ہے بلکہ وہ تو محبوب(صلی اﷲ تعالیٰ علیک وسلم)! آپ کے پروردگار کی طرف سے حق ہے تاکہ آپ اس قوم کو ڈرائیں جن کے پاس آپ سے پہلے کوئی ڈرانے والا نہیں آیا تاکہ وہ راستہ پا جائیں
اﷲ تعالیٰ وہ ہے جس نے آسمانوں اور زمین کو اور جو ان کے درمیان ہے اسے چھ دنوں میں پیدا فرمایا پھر عرش پر اپنا اقتدار قائم رکھا اس کے بغیر نہ کوئی تمہارا حمایتی ہے اور نہ کوئی سفارشی کیا تم نصیحت نہیں پکڑتے
وہ آسمانوں سے زمین تک ہر معاملے کی تدبیر فرماتا ہے پھر وہ معاملہ اﷲ تعالیٰ کی طرف چڑھتا ہے ایسے دن میں جس کی مقدار تمہارے شمار کے مطابق ہزار سال ہے
وہ ہے غیب اور شہادت کا جاننے والا اور وہی غالب اور رحم فرمانے والا ہے
وہ وہی ہے جس نے ہر شے کی خوبصورت تخلیق فرمائی اور انسان کی تخلیق مٹی سے ہوئی
پھر اس کی نسل کو بے قدر پانی کے نتھار سے پیدا کیا
پھر اسے سنوارا اور اس میں اپنی روح پھونکی پھر اس نے تمہارے کان، آنکھیں اور دل پیدا فرمائے تم بہت کم ہی شکر گزار ہو
اور وہ کافر بولے جب ہم زمین میں کھو جائیں گے کیا ہم ایک نئی تخلیق پائیں گے بلکہ وہ تو اپنے رب سے ملنے کے انکاری ہیں
فرما دیجئے تمہیں موت کا فرشتہ وفات دے گا جو تم پر موکل ہے پھر تم اپنے رب کی طرف پلٹائے جائو گے
اے مخاطب! اگر تو دیکھے جب مجرم اپنے رب کے سامنے اپنے سر جھکائے کھڑے ہوں گے اے ہمارے پروردگار! ہم نے دیکھ اور سن لیاہمیں واپس بھیج کہ ہم نیک اعمال کریں بے شک ہم یقین والے لوگ ہیں
اگر ہم چاہتے تو ہر جان کو اس کی ہدایت دے دیتے لیکن میری طرف سے یہ قول حق ہے کہ میں لازماً جنوں اور انسانوں کی باغی مجموعی تعداد سے جہنم کو بھر دوں گا
پس چکھو کہ تم نے اس دن کی ملاقات کو بھلا دیا تھا ہم نے تمہیں بھلا دیا اور چکھو دائمی عذاب کا ذائقہ یہ جزا ہے تمہارے اعمال کی
ہماری آیات پر صرف ان لوگوں کا ایمان ہے کہ جب انہیں یہ بات یاد دلائی جاتی ہے تو اپنے رب کی تعریف کی تسبیحیں کرتے ہوئے سجدے میں گر جاتے ہیں اور وہ غرور نہیں کرتے
ان کے پہلو بستروں سے جدا رہتے ہیں اور اپنے رب کو ڈر اور طمع سے پکارتے رہتے ہیں اور جو ہم نے انہیں رزق دیا ہے ( راہ خدا میں)خرچ کرتے ہیں
کسی جان کو علم نہیں ہے کہ کیسی آنکھوں کی ٹھنڈک ان کے لیے چھپی ہوئی ہے جو ان کے اعمال کی جزا ہے
کیا جو مومن ہے وہ فاسق کی طرح ہو سکتا ہے وہ برابر نہیں ہے
بہر حال جو لوگ ایمان لائے اور صلاحیت بھرے عمل کیے ان کے لیے پناہ گاہ جنت ہے ان کے اعمال کی یہ مہمانی ہے
اورجو لوگ فاسق ہیں ان کا ٹھکانہ آگ ہے جب بھی وہ چاہیں کہ آگ سے نکل جائیں تو انہیں واپس اس میں لوٹا دیا جاتا ہے انہیں کہا جاتا ہے کہ آگ کا عذاب چکھو اسی آگ کی تو تم تکذیب کرتے تھے
ہم ضرور انہیں قریبی عذاب چکھائیں گے بڑے عذاب سے پہلے تاکہ وہ واپس پلٹیں
اور اس سے بڑھ کے کون ظالم ہے جسے اپنے پروردگار کی آیتیں یاددلائی گئیں پھر ان سے اس نے منہ موڑ لیا یقینا ًہم مجرموں کو سزا دینے والے ہیں
اور ہم نے موسیٰ(علیہ السلام) کو کتاب دی آپ موسیٰ کی ملاقات سے شک میں نہ ہوں اور ہم نے اسے بنی اسرائیل کے لیے ہدایت بنایا تھا
ہم نے ان میں ایسے امام رکھے جو صابر تھے اور ہمارے حکم سے ہدایت دیتے تھے اور ہماری آیات پر یقین بھی رکھتے تھے
یقینا آپ کا پروردگار قیامت کے دن ان میں فیصلہ فرمائے گا جن باتوں میں انہیں اختلاف تھا
کیا انہیں یہ نہیں سوجھتا کہ ہم نے کتنی صدیوں کے لوگ ان سے پہلے ہلاک کر دیئے جو اپنے گھروں میں چلتے پھرتے تھے بیشک اس میں نشانیاں ہیں کیا وہ سنتے نہیں؟
کیا انہوں نے یہ نہیں دیکھا کہ ہم پانی بنجر زمین کی طرف چلاتے ہیں پھر اس سے کھیتی اگاتے ہیں جس سے ان کے جانور بھی اور وہ خود بھی کھاتے ہیں کیا وہ دیکھتے نہیں ہیں؟
اور وہ کہتے ہیں کہ اگر تم سچے ہو تو یہ فیصلہ کب ہو گا؟
فرما دیجئے جب فیصلے کا دن ہو گا تو کافروں کا ایمان لانا نفع بخش نہیں ہو گا اور نہ انہیں مہلت دی جائے گی
محبوب(صلی اﷲ تعالیٰ علیک وسلم)! آپ ان سے منہ مبارک موڑ لیں اور انتظار فرمائیں وہ بھی تو انتظار کر رہے ہیں