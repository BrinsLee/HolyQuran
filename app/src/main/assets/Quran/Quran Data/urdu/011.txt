الر ،یہ وہ کتاب ہے جس کی آیات بہت ہی محکم ہیں پھر وہ ایک حکیم اور خبر رکھنے والے کی طرف سے کھول کے بیان ہوئی ہیں
اللہ تعالیٰ کے بغیر کسی کی عبادت نہ کرومیں تمہارے لیے بیشک اللہ تعالیٰ کے عذاب سے ڈرانے والا اور بشارت دینے والا ہوں
اور یہ کہ اپنے ربّ ِکریم سے معافی مانگو اوراس کے سامنے توبہ کرو وہ ایک مقرر عرصے تک انہیں اچھے انداز سے مستفید فرمائے گا اور ہر بہتر عمل کرنے والے کو اس کی بہتری کا اجر عطا کرے گا اگر تم نے روگردانی کی تو مجھے خوف ہے کہ ایک بڑے دن قیامت کا عذاب تم پر مسلط ہوگا
اللہ تعالیٰ کی طرف تمہاری واپسی ہے اور وہ ہر چیز پر قادر ہے
سنو! وہ اﷲ تعالیٰ سے اپنے آپ کو چھپانے کے لیے اپنے سینے کو دھرا کرتے رہتے ہیں سنو! جب وہ سونے کے لیے اپنے کپڑے اوڑھ لیتے ہیں تب بھی وہ جانتا ہے جو وہ چھپاتے ہیں اور جو وہ ظاہر کرتے ہیں ، یقیناًوہ سینے کے بھیدوں کو بھی جانتا ہے
اورکوئی بھی زمین پر چلنے والا نہیں مگر اس کا رزق اللہ تعالیٰ نے اپنے ذمہ لے رکھا ہے ا وروہ اس کی جائے قرار کو بھی جانتا ہے اور جہاں اسے سونپا جانا ہے اسے بھی جانتا ہے،یہ سب چیزیں ایک بیان کرنے والی کتاب میں موجو د ہیں
وہ وہی ذات ہے جس نے آسمانوں اور زمین کو چھ دنوں میں پیدا فرمایا اس کا تخت پانی پر تھا تاکہ وہ آزمائے کہ تم میں سے کس کے اعمال اچھے ہیں؟ محبوب(صلی اﷲ تعالیٰ علیک وسلم)! آپ فرمائیں کہ تم نے لازماً موت کے بعد جی اٹھنا ہے تو بلیقین کافر کہیں گے یہ تو کھلم کھلا جادو ہے
اوراگر ہم محدودعرصہ کے لیے عذاب مؤخر کردیں تو وہ کہہ اٹھیں گے کہ اسے کس شے نے روک لیا ہے ،آگاہ رہو!جس دن اس نے آنا ہے وہ ان سے الگ نہیں ہوگااور انہیں وہی چیز گھیر لے گی جس کا یہ مذاق اڑاتے تھے
اوراگر ہم انسان کو اپنی طرف سے نعمت عطا فرمادیں اور پھر وہ نعمت واپس لے لی جائے تو وہ بڑا ناامید اور ناشکرا ہوجاتا ہے
اور اگر ہم اسے کسی تکلیف کے بعد جو اسے آلیتی ہے نعمت عطا فرماتے ہیں تو وہ ضرور کہتا ہے کہ میرے گناہ ختم ہو گئے بے شک پھر وہ بڑا خوش ہوتا ہے اور نخرے کرتا ہے
مگر وہ لوگ جو صابرہیں اور جو نیک اعمال والے ہیں ان کے لیے مغفرت بھی ہے اور بہت بڑا اجر بھی ہے
جو آپ کی طرف وحی کیا گیا ہے اگر آپ کا دل اس سے تنگ پڑتا ہے تو کیا آپ اس وحی کو چھوڑ دیں گے اگر وہ کہنے لگ جائیں کہ ان پر خزانہ کیوں نہیں اتارا گیا یا ان کے ساتھ فرشتہ کیوں نہیں آیا تومحبوب(صلی اﷲ تعالیٰ علیک وسلم)! آپ اللہ کریم کے عذاب سے ڈرانے والے ہیں اور اللہ تعالیٰ ہر چیز کا کار ساز ہے
کیا وہ کہتے ہیں کہ انہوں نے افترا ء کیا ہے یا گھڑلیا ہے،آپ (علیک الصلوٰۃو السلام) فرما دیں تم ایسی گھڑی ہوئی دس سورتیں لے آئواور اﷲتعالیٰ کو چھوڑ کےجسے تم چاہو بلالو اگر تم سچے ہو
اگر تمہاری اس دعوت کا وہ جواب نہ دے سکیں تو مسلمانو! تمہیں تو معلوم ہونا چاہیے کہ یہ اللہ تعالیٰ کے علم کے مطابق کتاب اتری ہےاس کے بغیر کوئی معبود نہیں،کیا تم اس حکم کے سامنے گردن جھکا دو گے؟
جو دنیا کی زندگی اور زیبائش کو چاہتا ہے تو اسے اسی دنیا میں اس کے اعمال پورے پورے دے دیئے جاتے ہیں کوئی کمی نہیں کی جاتی
لیکن ایسے لوگوں کو آخرت میں آگ کے بغیر کوئی اور حصہ نہیں ملے گا جو اس دنیا میں انہوں نے کیا وہ بھی برباد ہو جائے گا اور ان کے اعمال بھی ختم ہو جائیں گے
کیا وہ آدمی جو اپنے ربّ کریم کی طرف سے ایک واضح اور صاف دلیل پر ہو اور اس کے ساتھ ایک گواہ بھی ہواس سے پہلے موسیٰ (علیہ السلام) کی کتاب بھی آچکی ہو جوامام اور رحمت ہے تو یہ لوگ اس پر ایمان لاتے ہیں اور جو بھی ان گروہوںمیں سے انکار کرتا ہے اس کا ٹھکانہ جہنم ہے،اے مخاطب! تجھے کسی شک میں نہیں ہوناچاہیے یہ تیرے ربّ کریم کی طرف سے حق ہے لیکن اکثر لوگ ایمان نہیں لایا کرتے
اوراس سے بڑھ کر کون ظالم ہے جو اللہ تعالیٰ پر جھوٹ بولتا ہے یہ لوگ ربّ ِکریم کے سامنے پیش کیے جائیں گے اور گواہ کہیں گے یہی وہ لوگ ہیں جنہوں نے ربّ ِکریم کی تکذیب کی تھی ظالموں پر اللہ تعالیٰ کی پھٹکار ہے
جو اللہ تعالیٰ کے راستے سے روکتے ہیں اور چاہتے ہیں کہ راستہ ٹہڑا ہوجائے اور آخرت کے بھی وہ منکر ہیں
وہ زمین میں اﷲ تعالیٰ کی گرفت سے بچ نہیں سکتے اور اللہ تعالیٰ کے بغیر ان کا حمایتی بھی کوئی نہیں ہے ان کے لیے کئی گنا زیادہ عذاب ہوگا، ان میں(سچ سننے کی استطاعت ہی نہیں تھی اور وہ حق کو) دیکھ ہی نہیں سکتے تھے
یہی وہ لوگ ہیں جنہوں نے اپنی جانوں کو خسارے میں ڈالاآج ان سے وہ افتراء گم ہوگئے جو کیا کرتے تھے
اس میں کوئی شک نہیں کہ آخرت میں یہ لوگ یقینا ًخسارہ پانے والے ہیں
بے شک جو لوگ ایمان لائے نیک اعمال کیے اور اپنے ربّ کریم کے سامنے عاجز ی کی وہ جنت والے لوگ ہیں اور وہاں ہمیشہ رہیں گے
دونوں گروہوں کی مثال اندھے بہرے اور دیکھنے اور سننے والے کی ہے ،کیا یہ مثال میں برابر ہوسکتے ہیں؟ کیا وہ نصیحت حاصل نہیں کرتے؟
اور یقیناہم نے نوح (علیہ السلام) کو ان کی قوم کی طرف بھیجا،نوح نے کہا میں تمہیں کھلم کھلا ڈرسنانے آیا ہوں
کہ تم اللہ تعالیٰ کے بغیر کسی کی عبادت نہ کرو مجھے خوف ہے کہ ایک دن تم پر دردناک عذاب آجائے گا
اس قوم کے کافر سرداروں نے کہا کہ تو ہماری طرح کاایک انسان ہے اور ہم دیکھتے ہیں کہ تیرے پیرو کار صرف وہ لوگ ہیں جو ظاہری نظر میں ہمارے گھٹیا لوگ ہیں اورہم تمہاری اپنے اوپر کوئی فضیلت نہیں پاتے بلکہ ہمارا خیال ہے کہ تم سب جھوٹے ہو
انہوں نے فرمایا میری قوم دیکھو تو سہی اگر میں اپنے رب کریم کی طرف سے صاف راستے پر ہوں اور اللہ تعالیٰ نے اپنے پاس سے مجھے خاص نعمت عطا فرمادی ہو اور تم اسے دیکھ نہ سکتے ہو تو کیا ہم جبراً وہ تم پر مسلط کردیں گے جبکہ تم اسے ناپسند کرتے ہو؟
اے میری قوم! میں اس پر تم سے مال نہیں مانگتامیرااَ جر تو صرف اللہ تعالیٰ کے ذمہ ہے اور نہ ہی میں ایمانداروں کو دور کرنے والاہوں بے شک وہ اپنے ربّ کریم سے ملنے والے ہیں اورمیں تمہیں جاہلوں کی قوم پاتا ہوں
اور اے میری قوم! اللہ تعالیٰ کو چھوڑ کے کون میری مدد کرے گا اگر میں انہیں اپنے پاس سے اٹھا دوں،کیا تم نصیحت حاصل نہیں کرسکتے؟
اور میں تمہیں نہیں کہتا کہ میرے پاس اللہ تعالیٰ کے مخفی خزانے ہیں یا میں بذات ِ خود غیب جانتا ہوںاور نہ میں یہ کہتا ہوں کہ میں فرشتہ ہوںاور نہ ہی میں یہ کہتا ہوں کہ ان لوگوں کو جنہیں تمہاری آنکھیں حقیر اور ذلیل سمجھتی ہیں اللہ تعالیٰ انہیں خیر عطا نہیں فرمائے گا، اللہ تعالیٰ جانتا ہے جو ان کے جی میں ہے اگر میں ایسا کروں گا تو یہ زیادتی کی بات ہوگی
وہ بولے اے نوح(علیک السلام)آپ نے ہمارے ساتھ جھگڑا کیااور یہ جھگڑا دور تک پھیل گیا،اگر تو سچا ہے تو جس عذاب کاتو ہم سے وعدہ کرتا ہے وہ لے آ
فرمایا! وہ تو اللہ تعالیٰ لائے گا جب وہ چاہے گااور تم اللہ تعالیٰ سے بھاگ کے کہیں جانہیں سکتے
اورتمہیں میری نصیحت اگر میں چاہوں بھی اور تمہارے ساتھ خلوص بھی برتوں تو نفع نہیں دے گی جبکہ اللہ تعالیٰ تمہیں گمراہ کرنا چاہتا ہووہ تمہارا پروردگار ہے اور اسی کی طرف تم لوٹائے جائو گے
وہ کہتے ہیں کہ یہ خود ساختہ نبی ہے، فرمادیجئے کہ اگر یہ خود ساختہ ہے تو یہ میرا جرم ہے اور میں اس جرم سے بَری ہوں جو تم کرتے رہے ہو
اور نو ح( علیہ السلام) کی طرف وحی کی گئی کہ تیری قوم سے کوئی بھی ایمان نہیں لائے گاان کے بغیر جو ایمان لاچکے ہیں لہذا ان کے اعمال سے آپ غمگین نہ ہوں
اورآپ(علیک السلام) ہمارے سامنے اور ہماری وحی کے مطابق کشتی بنائیں اوران کے بارے میں ہمارے ساتھ بات بھی نہ کریں جو ظالم ہیں وہ تو اب ڈوبنے والے ہیں
اوروہ کشتی بنا رہے تھے ان کی قوم کا کوئی سردار پاس سے گزرتا تو وہ سارے مل کے مذاق اڑاتے،آپ فرماتے کہ آج اگر تم مذاق اڑارہے ہوتو ہم بھی تمہارا ایک دن مذاق اڑائیں گے جیسا تم کررہے ہو
تمہیں پتہ چل جائے گاکہ جس پر عذاب آتا ہے اسے رسوا کردیتاہے پھر ایسا عذاب آئے گا جو جان نہیں چھوڑے گا
پھر ہمارا حکم آگیا تنور اُبل پڑاہم نے کہا اس کشتی میں ہر قسم کا ایک جوڑا بھی لاد لیں اور اپنے گھروالوں کو بھی اس کشتی میں بٹھا لیں ان لوگوں کو نہیں جن پر پہلے ہلاکت کی بات گزر چکی ہے اورایمانداروں کو بھی ساتھ رکھ لیں ان پر ایمان لانے والے تو تھوڑے ہی تھے
اورحضرت نوح(علیہ السلام) نے فرمایا اس کشتی میں سوار ہوجائو اس کا چلنا اور اس کا لنگر انداز ہونا اللہ تعالیٰ کے نام پر ہے، یقینا ًمیرا پروردگاربڑا ہی بخشنے والا سدا مہربان ہے
اوروہ کشتی انہیں لے کر ایسی موجوں میں جو پہاڑوں جیسی تھیں چل رہی تھی نوح (علیہ السلام)نے اپنے بیٹے کو بلایاجو ایک کنارے پر تھا اے میرے بیٹے !ہمارے ساتھ سوار ہوجا اوران کافروں کا ساتھ نہ دے
اس نے کہا میں ایک پہاڑ کے اوپر پناہ لے لوں گا اور وہ مجھے پانی سے بچا لے گا انہوں نے فرمایا آج اللہ تعالیٰ کے حکم سے کوئی بات بچانے والی نہیں ہے وہی بچیں گے جن پر اﷲ تعالیٰ کا رحم ہو گا اور اسی گفتگو کے درمیان ان دونوں کے درمیان ایک موج حائل ہوگئی اور وہ لڑکا غرق ہونے والوں میں شامل ہوگیا
فرمایاگیا اے زمین اپنے پانی کو نگل لے اور اے آسمان اب تھم جا ،پانی کو خشک کردیا گیا معاملہ ختم ہوااورکشتی جُودی(پہاڑ) پر ٹھہر گئی اور کہا گیا ظالم قوم کے لیے ہلاکت ہے
اورنوح( علیہ السلام) نے اﷲ تعالیٰ کو پکار کے عرض کیا کہ اے میرے پروردگار!بیشک میرا بیٹا میرے گھر والوں میں سے ہے اور یقیناآپ کا وعدہ سچ ہے اور آپ سب سے بڑے حاکم ہیں
ارشاد ہوا اے نوح(علیک السلام) یقینا یہ آپ کے گھر والوں میں شامل نہیں ہے کیونکہ اس کے عمل درست نہیں ہیں آپ مجھ سے وہ چیز نہ پوچھیں جس کی حقیقت کا آپ کو پتہ نہیں ہے،میں نصیحت کرتا ہوں کہ آپ ان بے خبروں میں شریک نہ ہوں
عرض کیا اے میرے پروردگار! میں آپ کی پناہ چاہتاہوںکہ ایسا سوال کروں جس کی حقیقت کا مجھے علم نہیں ہے اگر آپ مجھے نہیں بخشیں گے اور مجھ پر رحم نہیں فرمائیں گے تو یہ میرے لیے خسارے کی بات ہوگی
فرمایا گیا اے نو ح(علیک الصلوٰۃ والسلام)! ہماری طرف سے سلامتی اور برکت لیتے ہوئے جو تیری ذات پر ہیں اتر جائیے اور ان لوگوں پر بھی سلامتی اور برکتیں ہیں جو آپ کے ساتھ ہیں اور کچھ آگے ایسی قومیں ہوں گی جنہیں ہم کچھ دیر کے لیے اس دنیا کے فائدے پہنچا ئیں گے لیکن پھر انہیں دردناک عذاب ہوگا
محبوب(صلی اﷲ تعالیٰ علیک وسلم)! یہ غیب کی خبریں ہیں جو ہم آپ کی طرف وحی فرمارہے ہیںآپ کو اور آپ کی قوم کو اس سے پہلے اطلاع نہیں تھی آپ صبر فرمائیے یقینا عاقبت پرہیزگاروں کے لیے ہے
اور عاد کی طرف ہم نے اُن کی برادری کے حضرت ھود(علیہ السلام) کو بھیجاانھوں نے فرمایا:اے میری قوم !اللہ تعالیٰ کی عبادت کرواُس کے بغیر کوئی معبود نہیں ہے تم تومحض جھوٹ گھڑ رہے ہو
اے میری قوم !میں کوئی معاوضہ نہیں مانگ رہامیرا اجر تو صرف اُس رب کے ذمہ ہے جس نے مجھے پیدافرمایا، اے قوم کیا تم میں شعور نہیں ہے؟
اے قوم !اپنے پروردگار سے مغفرت چاہواُسی کی طرف رجوع کرووہ آسمان سے تمہیں موسلادھار بارش عطا فرمائے گااور تمھاری قوت میں اور قوت کا اضافہ کردے گا اور مجرم بن کر نہ مرو
وہ کہنے لگے تو تو  ہمارے پاس کوئی دلیل لے کر نہیں آیا ہم اپنے معبودوں کو تیرے کہنے پر چھوڑنے کے لیے آمادہ نہیں اور نہ ہی ہم تجھ پر ایمان لانے والے ہیں
ہمارا خیال یہ ہے کہ ہمارے معبودوں میں سے کسی نے برائی کے ساتھ تجھ پر غلبہ پا لیا ہے، انھوں نے فرمایا میں یقیناً اللہ تعالیٰ کو گواہ بنا رہا ہوں اور تم بھی گواہ رہو کہ میں تمھارے شرک سے بری ہوں
تم سب مل کر میرے خلاف جو چال چلنا چاہتے ہو سارے کے سارے چلو اور مجھے بالکل مہلت نہ دو
بے شک میرا توکل اﷲ تعالیٰ پر ہے وہ میرا اور تمھارا پروردگار ہے زمین پر جو بھی چلنے والا ہے اس کا ماتھا اﷲ تعالیٰ کے قبضۂ قدرت میں ہے بیشک میرا پروردگارسیدھے راستے پر ہے
پھر بھی اگر تم روگردانی کرو تو میں نے تمہیں وہ بات پہنچا دی ہے جو دے کے مجھے تمہاری طرف بھیجا گیا تھا،اور میر ا پروردگار تمہیں چھوڑ کر کسی اور قوم کو جانشین بنا دے گا تم پھر اس کا کیا بگاڑ سکو گے، یقینا میرا پروردگار ہر شے کا محافظ اور نگہبان ہے
اور جب ہمارا حکم آیا تو ہم نے ھود(علیہ السلام) اور اُن پر ایمان لانے والوں کو اپنی رحمت سے نجات دے دی اور شدید عذاب سے انہیں بچا لیا
اوریہ عاد ہیں جنھوں نے اپنے رب کی آیات کا انکار کیااوراللہ تعالیٰ کے رسولوں کی نافرمانی کی اور ہر سرکش اور جابر کے حکم کی پیروی کی
اوراس دنیا میں بھی لعنت اُن کے پیچھے پڑی ہوئی ہے اور قیامت کے دن بھی ایسا ہی ہوگا،سنو!یقیناً عاد نے اپنے رب کا انکار کیا تھاسنو !ھود کی قوم عاد کے لیے دوری ہے
اورقوم ثمود کی طرف ہم نے اُن کی برادری کےصالح(علیہ السلام) کو بھیجاانھوں نے فرمایا اے میری قوم! اللہ کی عبادت کرواُس کے بغیر تمھارا کوئی معبود نہیں ہے اُس نے تمہیں زمین سے بنایا پھر اس میں تم کو آباد کیا تواُس سے مغفرت چاہو اور اُسی کی طرف رجوع کروبے شک میرا پروردگار قریب بھی ہے اوردعائوں کو قبول فرمانے والا بھی ہے
وہ کہنے لگے اے صالح(علیک السلام)!تجھ پرتو اس سے پہلے ہمیں بڑی اُمیدیں تھیں،کیا تو ہمیںان کی عبادت سے روکتا ہے جن کی عبادت ہمارے باپ دادا کرتے تھے؟ اور جس کی طرف تو ہمیں دعوت دے رہا ہے یقینا اس سے توہم تباہ کن شک میں پڑے ہوئے ہیں
انھوں نے فرمایا اے میری قوم! تمھاری کیا رائے ہے اگرچہ میںاپنے رب کی طرف سے واضح نشانی لے کر آیا ہوں اور اللہ تعالیٰ کی طرف سے مجھے پر رحمت ہوتو اگر میں اﷲ تعالیٰ کی نافرمانی کروں تو اﷲ تعالیٰ کے مقابلے میں میری کون مدد کرے گا؟ تم تو میرا خسارہ ہی بڑھائو گے
اوراے میری قوم !یہ اللہ تعالیٰ کی اُونٹنی ہے یہ تمھارے لئے ایک نشانی ہے اللہ تعالیٰ کی زمین میں اسے کھلا چھوڑ دو کہ یہ کھاتی پھرے اسے برے انداز سے چھونا بھی نہیں ہے ورنہ ایک عذاب تمہیں جلدی آپکڑے گا
انہوں نے اونٹنی کی کونچیں کاٹ دیں صالح (علیہ السلام) نے فرمایا تین دن تک اپنے گھروں میں جو فائدہ حاصل کرنا ہے کر لو یہ وعدہ ہے جو جھوٹا ثابت نہیں ہو گا
پھرجب ہمارا حکم آگیاتو ہم نے صالح (علیہ السلام) اور اُن پر ایمان لانے والوں کو اپنی رحمت سے نجات دے دی اور اس دن کی رسوائی سے بھی ان کو نجات بخشی یقینا آپ کا پروردگار بڑی طاقت والا اور رتبے والا ہے
اور ظالموں کو ایک ہولناک چیخ نے آلیا سووہ اپنے گھروںمیں گھٹنوں پرپڑے رہ گئے
گویا وہ کبھی وہاںتھے ہی نہیں،آگاہ رہو! ثمود کی برادری نے اپنے رب کا انکار کیا تھا تو قبیلہ ثمود کے لیے ہلاکت اور پھٹکار ہے
اور بیشک ہمارے قاصد ابراہیم(علیہ السلام) کے پاس بشارت لے کر آئے اور آ کرسلام کہا!انھوں نے سلام کا جواب دیاابھی تھوڑی دیر گزری تھی کہ وہ ایک بھونا ہوا بچھڑا لے کر آئے
پھرجب دیکھا کہ مہمانوں کے ہاتھ اُس تک نہیں پہنچ رہے تو انہوں نے انہیں اجنبی جانا اور اُن کی وجہ سے کھٹکا محسوس کیاانھوں نے کہا کہ آپ خوف زدہ نہ ہوں ہمیں قوم لوط کی طرف بھیجا گیا ہے
اور آپ کی بیوی کھڑی تھی وہ ہنس پڑی ہم نے اُن کو اسحاق(علیہ السلام) کی اور اسحاق کے بعد یعقوب(علیہ السلام) کی بشارت دی
کہنے لگی یہ کیسے ہو سکتا ہے کہ میری اولاد ہو جبکہ میں بوڑھی ہوں اور یہ میرے خاوند بھی ضعیف ہیں بیشک یہ تو عجیب بات ہے
فرشتوں نے کہاکیا آپ اللہ تعالیٰ کے حکم پر تعجب کر رہی ہیں؟اہل ِبیت تم پر اﷲ تعالیٰ کی رحمتیں اور اُس کی برکتیں ہوں!یقینا وہ قابل تعریف اور عظمتوں والا ہے
پھرجب ابراہیم(علیہ السلام)کی گھبراہٹ ختم ہوئی اوراُن کے پاس خوشخبری بھی آئی تو وہ قوم لوط کےبارے میں با ہم بحث کرنے لگ گئے
یقیناًابراہیم(علیہ السلام) بڑے بردبار،لوگوں کی مصیبت پر زیر لب آہیں بھرنے والے اور اللہ تعالی کی طرف رجوع فرمانے والے تھے
اے ابراہیم(علیک الصلوٰۃو السلام) !آپ اس بات سے توجہ ہٹا لیں بات یوں ہے کہ آپ کے رب کا حکم آچکا ہے اور انہیں ایسا عذاب اب ملے گا جو لوٹ نہیںسکتا
اور جب ہمارے قاصد لوط(علیہ السلام) کے پاس آئے تو اُن کے آنے کی وجہ سے وہ بڑے مغموم ہوئے انھوں نے دل کی تنگی محسوس کی اور کہنے لگے یہ تو آج بڑا سخت دن ہے
اورقوم ِلوط دوڑتی اُن کے پاس آئی اس سے پہلے وہ برے کام کیا کرتے تھے، آپ(علیک السلام) نے فرمایا اے میری قوم!(تمھارے گھروں میں)میری بیٹیاں ہیں اور وہ تمھارے لئے پاکیزہ ہیں تم اللہ تعالیٰ سے ڈرو اور مجھے میرے مہمانوں کے بارے میں رسوا نہ کرو،کیا تم میں کوئی ایک بھی نیک چلن آدمی نہیں؟
وہ کہنے لگے کہ آپ کوپتہ ہے ان بیٹیوں میں ہمارا کوئی حق نہیں اور آپ یقینا جانتے ہیں جو ہم ارادہ کر کے آئے ہیں
فرمایاکاش!میرے پاس قوت ہوتی یامیں کسی طاقت ور پناہ میں پناہ لے سکتا
فرشتوں نے کہااے لوط(علیک السلام) !ہم آپ کے رب کے قاصد ہیں یہ آپ تک ہر گز نہیں پہنچ سکتے آپ اپنے گھر والوں کو لے کر رات کے ایک حصہ میں چلے جائیں اورتم میں سے کوئی پیچھے مڑ کر بھی نہ دیکھے مگر آپ کی بیوی ساتھ نہیں جائے گی یقینا اُس کو وہی عذاب پہنچنے والا ہے جوآپ کی قوم کو پہنچے گا بیشک ان کے وعدہ کا وقت صبح ہے، کیا صبح قریب نہیں ہے؟
پھرجب ہمار ا حکم آیا تو ہم نے بالا حصے نیچے کر دیئے اور ہم نے اُن پر کنکر والے پتھر برسائے جو مسلسل آرہے تھے
جن پر آپ کے رب نے نشان لگا دیئے تھے اوریہ ظالموں سے کوئی دور کی بات نہیں تھی
اور ہم نے مدین کی طرف اُن کی برادری کےشعیب(علیہ السلام) کو بھیجاانھوں نے فرمایا اے میری قوم!اللہ تعالیٰ کی عبادت کرواُس کے بغیر کوئی معبود نہیں اور ناپ تول کوکم نہ کیا کرو بیشک میں تم کو خوش حال دیکھتا ہوں اور مجھے خوف ہے کہ تم کو کوئی عذاب آکر گھیر لے گا
اے میری قوم!ماپ اورتول کو انصاف کے ساتھ پورا کیا کرو اورلوگوںکو اُن کی چیزیں کم کر کے نہ دیا کرو اور زمین پرفساد نہ مچائو
اللہ کا جو بچا ہوا تمھارے پاس ہے وہ بہتر ہے اگر تم ایمان والے ہو میں تم پر کوئی نگران تو نہیں ہوں
کافروں نے کہااے شعیب(علیک السلام)!کیا تیری نماز تجھے یہی حکم دیتی ہے کہ ہمارے باپ دادا جس کی عبادت کرتے تھے اسے ہم چھوڑ دیں یا ہم اپنے مالوں میں وہ کچھ نہ کریں جو ہم چاہتے ہیں بیشک تو بڑا حلیم اور نیک چلن بنا ہوا ہے
انھوں نے فرمایااے میری قوم!تم دیکھو تو سہی اگر میں رب کے پاس سے واضح نشانی لے کر آیا ہوں اور اُس نے مجھے شاندار روزی عطا فرمائی ہے تو میں نہیں چاہتا کہ میں تمھاری اس بات میں مخالفت کروں جس سے میں خود تم کو روک رہا ہوں میرا مقصدتو اصلاح ہے جہاں تک ہو سکے مجھے اللہ تعالیٰ توفیق دینے والا ہے میرا اُسی پر توکل ہے اور میں نے اُسی کی طرف واپس جانا ہے
اے میری قوم! میری دشمنی تمہیںجرم میں مبتلا نہ کرے کہ پھر تم پر بھی ایسی مصیبت آجائے جس طرح قوم ِنوح،قوم ھودیا قوم صالح پر آئی تھی اور قوم لوط تو تم سے دور نہیں ہے
اورتم اپنے رب سے مغفرت چاہو اور اُسی کی طرف رجوع کرویقیناً میرا پرودگار رحم فرمانے والا اور مخلوق سے پیار کرنے والا ہے
اُن لوگوں نے کہااے شعیب(علیہ السلام)!ہمیں تیری زیادہ باتیں سمجھ نہیں آتیں ہم دیکھتے ہیں کہ تو ہم میں بڑا ہی کمزور ہے اگر تیری برادری نہ ہوتی تو ہم تجھے سنگسار کر دیتے تو ہم پر غالب نہیں آسکتا
انھوں نے فرمایا کہ اے میری قوم!کیا اﷲ تعالیٰ کو چھوڑ کرمیری برادری تمہارے لئے بہت محترم ہے؟اللہ تعالیٰ کو تم نے اپنی پشت کے پیچھے ڈال دیا ہے یقینا ًمیرا پروردگار تمھارے اعمال کا احاطہ فرمانے والا ہے
اے میری قوم !تم اپنی جگہ عمل کرو اور میں بھی اپنے کام میں مصروف ہوں تمہیں جلد ہی پتہ چل جائے گا کہ کس کو عذاب آکر رسوا کر دے گا اور کون جھوٹا ہے انتظار کرو اور میں بھی منتظر ہوں
اورجب ہمارا حکم آیا تو ہم نے شعیب کو اور اُن پر ایمان لانے والوں کو اپنی رحمت سے نجات دی اور جو ظالم تھے ان کو کڑک نے آ لیا سو وہ سویرے سویرے اپنے گھروںمیں اوندھے پڑے تھے
گویا وہ کبھی وہاں رہے ہی نہیں،سنو!مدین کے لیے ہلاکت ہے جیسے ثمود پر ہلاکت تھی
اور بے شک ہم نے موسیٰ(علیہ السلام) کو اپنی آیتوں اور واضح غلبے کے ساتھ بھیجا
فرعون اور اس کے درباریوں کی طرف پس وہ (درباری) فرعون کے کہنے پر چلے اور فرعون کا معاملہ درستی والا نہیں تھا
قیامت کے دن وہ اپنی قوم کا قائد ہو گا پس انہیں آگ میں داخل کرے گا جس پر وہ اترے وہ بد ترین گھاٹ ہے
اوران پر اس دنیا میں اور قیامت میں پیچھے پیچھے لعنت آ رہی ہے کتنا برا انعام ہے جو انہیں ملا ہے
محبوب(صلی اﷲ تعالیٰ علیک وسلم)!یہ بستیوں کی خبریں ہیں جو ہم آپ کو سنا رہے ہیں ان میں سے کچھ بستیاں کھڑی ہیں اور کچھ کٹ گئی ہیں
اور ہم نے ان پر ظلم نہیں کیا لیکن انہوں نے خود اپنی جانوں پر ظلم کیاجن معبودوں کو اﷲ تعالیٰ کو چھوڑ کر پوجتے تھے انہوں نے کوئی فائدہ نہ دیا جب آپ کےپروردگار کا حکم آ گیا تو تباہی کے علاوہ انہیں مزید کچھ نہ ملا
اور اسی طرح آپ کے پروردگار کی پکڑ ہوتی ہے جب وہ آبادیوں کو ان کے ظلم کی وجہ سے پکڑتا ہے بیشک اس کی پکڑ سخت دردناک ہے
بیشک اس میں نشانی ہے اس شخص کے لیے جو آخرت کے عذاب سے ڈرے وہ سب لوگوں کے اکٹھا ہونے کا دن ہے اور وہ حاضری کا دن ہے
اور ہم اس دن کو ایک گنی ہوئی مدت کے لیے مؤخرفرماتے ہیں
جب وہ دن آئے گا تواﷲ تعالیٰ کے حکم کے بغیرکوئی جان بات نہیں کر سکے گی تو ان لوگوں میں سے کچھ بدبخت ہیں اور کچھ سعادت مندہیں
تو جو بدبخت ہیں وہ دوزخی ہیں وہ جہنم میں گدھے کی طرح رینگیں گے اور آوازیں نکالیں گے
وہ جہنم میں رہیں گے جب تک آسمان اور زمین ہیں مگر جتنا آپ کا پروردگار چاہے یقینا آپ کا پروردگار جوچاہتا ہے کرتاہے
اور جو نیک بخت ہیں وہ جنت میں ہیں اس میں رہیں گے جب تک آسمان اور زمین ہیں مگر جتنا آ پ کا پروردگار چاہے یہ کبھی نہ ختم ہونے والی عطا ہے
(اے سننے والے) تو شک میں نہ پڑ اس سے جسے یہ کافر پوجتے ہیں یہ اسی طرح پوج رہے ہیں جیسے پہلے ان کے باپ دادے پوجتے تھے بیشک ہم انہیں ان کا حصہ کمی کے بغیر پورا پورا دیں گے
بیشک ہم نے موسیٰ(علیہ السلام) کو کتاب عطا فرمائی پھر اس میں اختلاف کیا گیااگر آپ کے رب کی طرف سے کلمہ پہلے گزر نہ چکا ہوتا تو اُن کے درمیان فیصلہ کر دیا جاتا اور وہ بیشک اس کتاب کے سلسلے میں کاٹ کھانے والے شک میں مبتلا ہیں
اوران میں سے ہر ایک کو اعمال کا بدلہ یقینا آپ کا پروردگار عطا کرے گا کیونکہ وہ اُن کے اعمال کی خبر رکھتا ہے
جب آپ کو حکم دیا گیا ہے آپ استقامت اختیار فرمائیں اور آپ کے ساتھی بھی جو اللہ تعالیٰ کی طرف رجوع کر چکے ہیں وہ بھی ایسا ہی کریں اور تم مسلمانوں میںسے کوئی بھی حد سے آگے نہ بڑھے یقینا اللہ تعالیٰ تمہارے اعمال کو دیکھتا ہے
اور تم مسلمان ظالموں کی طرف مائل نہ ہو پھر تمہیںبھی آگ چھونے لگ جائے گی اور پھر اللہ تعالیٰ کے مقابلے میں نہ تو کوئی تمھارا مدد گار ہوگا اور نہ ہی تمہاری مدد کی جاسکے گی
محبوب ( صلی اﷲ تعالیٰ علیک وسلم)!آپ دن کے دونوں کناروں پر اور رات کے کچھ حصوں میں نماز قائم فرمائیں،یقینا نیکیاں بدیوں کو دور کر دیتی ہیں،یہ نصیحت حاصل کرنے والوں کیلئے نصیحت ہے
اورآپ صبر فرمائیں یقیناً اللہ تعالیٰ محسنوں کے اجر کو ضائع نہیں فرماتا
ایسا کیوں نہ ہوا کہ جو تم سے پہلے عقل والے لوگ تھے وہ زمین میں فساد سے روکتے تھے صرف چند ایسے تھے جنہیںہم نے نجات دی اور ظالموں نے جس نازو نعمت میںوہ تھے اُسی میں زندگی بسر کر دی وہ جرم پسند لوگ تھے
محبوب( صلی اﷲ تعالیٰ علیک وسلم)!آپ کا پرودگاربستیوں کو ظلم کی وجہ سے ہلاک نہیں کرتا جب کہ وہاں رہنے والے لوگ صلح پسند ہوں
اور اگر آپ کا پروردگار چاہتا تو سب کو ایک راستہ پر چلا کر ایک قوم بنا دیتالیکن یہ توہمیشہ ایک دوسرے سے اختلاف کرتے رہیں گے
ہاں مگر جس پر آپ کا پروردگار رحم فرما دے اس رحم کے لیے اﷲ تعالیٰ نے اسے پیدا فرمایا ہے ، اورآپ کے رب کے کلمات پورے ہو چکے ہیں کہ میں جہنم کو جنوں اور انسانوں کو اکٹھے کر کے بھر دوں گا
اور ہم نے رسولوں کی ساری کی ساری خبریں آپ(علیک الصلوٰۃ والسلام) کے سامنے بیان کر دی ہیں جس سے آپ کے دل کو ہم ثابت رکھنا چاہتے ہیں اورآپ کے سامنے اس سورت کے ذریعے حق آ گیا یہ مومنوں کے لیے نصیحت اور یاداشت ہے
اورایمان نہ لانے والے لوگوں کو آپ(علیک الصلوٰۃوالسلام) کہہ دیں کہ اپنی جگہ تم بھی عمل کرو اورہم بھی عمل کر رہے ہیں
تم بھی انتظار کرو اور ہم بھی منتظر ہیں
اور آسمانوںاور زمین کا غیب اللہ تعالیٰ کے پاس ہے سارے معاملات اُسی کی طرف پلٹتے ہیں آپ اُس کی عبادت کریں اور اللہ تعالیٰ پر ہی توکل کریں اورتمہارا پروردگا رتمہارے اعمال سے بے خبر نہیں ہے