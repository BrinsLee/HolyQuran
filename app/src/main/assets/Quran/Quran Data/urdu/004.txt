اے اولاد ِ آدم! اپنے رب سے ڈرو جس نے تمہیں ایک جان سے پیدا فرمایا اور اسی سے اس کا جوڑا بھی پیدا فرمایا اور ان دونوں سے بڑی تعداد میں مرد اور عورتیں پھیلا دیں اور تم اس اﷲ تعالیٰ سے ڈرو جس کے واسطے سے تم ایک دوسرے سے (اپنی ضرورتیں اور حقوق) مانگتے ہو اور رحموں(کے قطع کرنے سے) بھی ڈرو بیشک اﷲ تعالیٰ ہر وقت تمہارا نگران ہے
اور تم یتیموں کو ان کا مال دے دو اور اپنی ردی چیزیں ان کی اچھی چیزوں سے نہ بدلو، اور ان کے مال اپنے مالوں سے ملا کر نہ کھاؤ یقیناً یہ بہت بڑا گناہ ہے
اگر تمہیں خوف ہو کہ یتیموں کے بارے میں انصاف نہیں کر سکو گے  (تو خود یتیم لڑکیوں سے نکاح نہ کرو) بلکہ جو عورتیں تمہیں پسند آ جائیں ان سے نکاح کرو دو ہوں، تین ہوں یا چار ہوں اور اگر تمہیں اندیشہ ہو کہ تم ان سے انصاف نہیں کر سکو گے تو پھر ایک ہی بیوی رکھو یا وہ کنیزیں جن کے تم مالک ہو،یہ بات اس کے زیادہ قریب ہے کہ تم ایک طرف جھکنے کی زیادتی نہیں کرو گے
اور اپنی بیویوں کو خوشی سے ان کے مہر دو، ہاں اگر وہ تمہیں خوشی سے مہر کا کچھ حصہ بخش دیں تو اسے لذیذ اور خوش گوار پاتے کھا لو
اور نادانوں کو اپنے مال نہ دو جن مالوں کو اﷲ تعالیٰ نے تمہارے لیے سہارا بنایا ہے اور انہیں اس مال سے کھلائواور پہناؤ اور انہیں اچھائی کی بات کہو
اور یتیموں کو آزماتے رہو یہاں تک کہ وہ  نکاح کی عمر (بالغ) کوپہنچ جائیں پس اگر تم ان میں دانائی محسوس کرو تو ان کے مال ان کے حوالے کرو اور ان کے مال فضول خرچی اور جلد بازی سے اس ڈر سے نہ کھاؤ کہ یہ بڑے ہو جائیں گے اور جو (سر پرست) غنی ہو تو اسے چاہئے(کہ وہ یتیموں کے مال سے پرہیز کرے) اور جو سر پرست فقیر ہو تو وہ مناسب طریقے سے کھا لے اور جب تم انہیں مال واپس کرنے لگو تو گواہ بنا لو اور اﷲ تعالیٰ حساب لینے والا کافی ہے
جو بھی مال ماں باپ یا قریبی رشتہ دار چھوڑ جائیں اس میں مَردوں کا بھی حصہ ہے اور عورتوں کا بھی حصہ ہے خواہ وہ ترکہ تھوڑا ہو یا زیادہ یہ حصے (اﷲ تعالیٰ کی طرف سے) مقرر ہیں
اوروراثت تقسیم کرتے وقت رشتہ دار، یتیم اور مساکین بھی حاضر ہوں تو انہیں اس مال سے کھلاؤ اور انہیں اچھی بات کہو
(یتیموں کے متولی)کو ڈرنا چاہئے کہ اگر وہ خود مال چھوڑ کے جاتے اور ان کے چھوٹے چھوٹے کمزور بچے پیچھے رہ جاتے تو انہیں ان کے بارے میں کتنا خوف ہوتا تو انہیں اﷲ تعالیٰ سے ڈرنا چاہئے اور پختہ بات کہنی چاہئے
یقیناًجو یتیم کے مال ظلماً کھاتے ہیں وہ تو اپنے پیٹوں میں صرف آگ بھرتے ہیں اور وہ جلد ہی بھڑکتی آگ میں جھونکے جائیں گے
اﷲ تعالیٰ تمہاری اولادوں کے بارے میں وصیت فرماتا ہے کہ مرد کا حصہ دو عورتوں کے برابر ہے، اگرعورتیں دو سے زیادہ ہیں تو ترکے میں سے ان کا حصہ(اگر مرد کوئی نہیں)تو دو تہائی ہے اور اگر عورت ہی صرف ایک ہے تو اسے آدھا مال ملے گا اور مرنے والے کے ماں باپ دونوں کو چھٹا چھٹا حصہ ملے گایہ اس صورت میں ہے کہ مرنے والے کی اولاد ہو،  اگر اس کی اولاد نہیں ہے اور ماں باپ وارث ہیں تو ماں کو تیسرا حصہ ملے گا (اور باقی سب باپ کو) اگر اس کے بہن بھائی ہیں تو ماں کو چھٹا حصہ ملے گا یہ مال وصیت پوری کرنے اور قرضے کی ادائیگی کے بعد ملے گاتمہیں اپنے آباء اور بیٹوں کے بارےمیں پتہ نہیں کہ ان میں سے تمہارے لیے زیادہ مفید کون ہے یہ اﷲ تعالیٰ کی طرف سے مقرر حصے ہیں اﷲ تعالیٰ خوب جاننے والا بڑی حکمت والا ہے
اورتمہارے لیے جو مال تمہاری بیویاں چھوڑ جائیں اور ان کی اولاد نہ ہو تو تمہارے لیے نصف مال ہو گا اور اگر ان کی اولاد ہے تو تمہیں چوتھا حصہ ملے گا یہاں بھی پہلے ان کی وصیت اور قرضہ دینا ہو گا۔ اور بیویوں کے لیے جو تم نے مال چھوڑا اور تمہاری اولاد نہیں ہے تو چوتھا حصہ ملے گا۔ اور اگر تمہاری اولاد ہے تو اس مال متروکہ سے وصیت اور قرضے کی ادائیگی کے بعد آٹھواں حصہ ملے گا۔ اگر ایک آدمی کلالہ ہے (سورۃ کی آخری آیت میں کلالہ کا حکم ہے) یا ایک عورت ہے جس کا ایک بھائی اور بہن ہے تو ان میں سے ہر ایک کے لیے چھٹا حصہ ہو گا اگر اس تعداد سے زیادہ ہوں تو وہ تیسرے حصے میں شریک ہیں مرنے والی کی وصیت یا قرضے کی ادائیگی کے بعد یہ حصہ ہو گا اس سے کسی کو ضرر نہ دیا جائے یہ اﷲ تعالیٰ کی وصیت ہے اور اﷲ تعالیٰ خوب علم اور حلم والا ہے
یہ اﷲ تعالیٰ کی حدیں ہیں اور جو اﷲ تعالیٰ اور اس کے رسول کی اطاعت کرے اﷲ تعالیٰ اسے ان جنتوں میں داخل فرمائے گا جن کے نیچے نہریں بہہ رہی ہوں گی وہ ہمیشہ وہاں رہیں گیاور یہ بڑی عظیم کامیابی ہے
اور جو بھی اﷲ تعالیٰ اور اس کے رسول کی نافرمانی کرے گا اور اس کی حدوں سے تجاوز کرے گا تو اﷲ تعالیٰ اسے آگ میں داخل کر دے گا وہ اس میں ہمیشہ رہے گا اور وہاں اس کے لیے رسوائی کا عذاب ہو گا
اور تمہاری عورتوں میں سے جو کوئی بدکاری کا ارتکاب کرے(تو تہمت لگانے والے سے)چار مسلمان مردوں کی گواہی طلب کرو، پھر اگر وہ گواہی دے دیں تو ان عورتوں کو گھروں میں بند کر دو یہاں تک کہ ان کی زندگی کو موت پورا کر دے یا اﷲ تعالیٰ ان کی رہائی کے لیے کوئی راستہ بنا دے
اور جو مرد اور عورت بدی کا ارتکاب کریں تو ان کو خوب اذیت دو پھر اگر دونوں توبہ کر لیں اور اپنی اصلاح کر لیں تو انہیں چھوڑ دیں بیشک اﷲ تعالیٰ بہت توبہ قبول فرمانے والا بہت رحم فرمانے والا ہے
اﷲ تعالیٰ نے صرف انہی لوگوں کی توبہ قبول کرنے کا ذمہ لیا ہے جو بے سمجھی میں گناہ کر بیٹھتے ہیں پھر جلدی سے توبہ کرتے ہیں تو یہی لوگ ہیں جن پر اﷲ تعالیٰ (نظر ِ رحمت سے) توجہ فرماتا ہے اور اﷲ تعالیٰ سب کچھ جاننے والا بڑی 'حکمت والا ہے
اور ان لوگوں کے لیے توبہ نہیں جوساری عمر برائیاں کرتے رہتے ہیں یہاں تک کہ ان میں سے جب کسی کو موت آ جائے تو کہے کہ میں اب توبہ کر رہا ہوں، ان لوگوں کی توبہ بھی قبول نہیں ہو گی جو کفر کی حالت میں مر جاتے ہیں ان کے لیے ہم نے درد ناک عذاب تیار کر رکھا ہے
ایمان والو! تمہارے لیے عورتوں کا زبردستی وارث بن جانا حلال نہیں اور نہ اس غرض سے انہیں روکے رکھو کہ جو مال تم نے انہیں دیا تھا اس سے کچھ حصہ لے جائو،ہاں اگر وہ کھلی بد کاری کا ارتکاب کریں (تو پھر حسب ِ حکم انہیں روکا جا سکتا ہے) اور اپنی بیویوں کے ساتھ عمدگی سے زندگی بسر کرو پھر اگر تم انہیں نا پسند کرو تو (صبر کرو) ہو سکتا ہے کہ تم کسی چیز کو ناپسند کرو اور اﷲ تعالیٰ نے اس میں (تمہارے لیے) خیر ِ کثیر رکھ دی ہو
اور اگر تم ارادہ کر لو کہ ایک بیوی پہلی بیوی کی جگہ بدلو اور پہلی کو تم ڈھیروں مال دے چکے ہو تو اس میں سے کچھ واپس نہ لو،کیا تم اپنا مال بہتان لگا کر اور کھلا گناہ کر کے واپس لینا چاہتے ہو
اور کیوں کر مال واپس لیتے ہو حالانکہ تم تنہائی میں ایک دوسرے سے مل چکے ہو اور وہ تم سے پکا وعدہ لے چکی ہیں
جن سے تمہارے باپ دادا نکاح کر چکے ہیں ان عورتوں سے تم ہر گز نکاح نہ کرو مگر جو اس سے پہلے ہو چکا (وہ معاف ہے) بیشک یہ بہت بے حیائی اور گناہ تھا اور قابل ِ نفرت فعل تھا
(یہ خواتین) تم پر حرام کر دی گئی ہیں تمہاری مائیں، بیٹیاں، بہنیں، پھوپھیاں، خالائیں، بھتیجیاں،  بھانجیاں، تمہاری رضاعی مائیں جنہوں نے تمہیں دودھ پلایا اور تمہاری رضاعی بہنیں اور تمہاری بیویوں کی مائیں اور تمہاری بیویوں کی وہ بیٹیاں جو تمہاری گود میں پرورش پا رہی ہیں اور ان بیویوں سے تم صحبت کر چکے ہو، اگر تم نے صحبت نہیں کی توان سے نکاح کرنے میں کوئی حرج نہیں اور تمہارے سگے بیٹوں کی بیویاں اور دو بہنوں کو اکٹھا نکاح میں لانا (بھی حرام ہے) مگرجو پہلے ہو چکا (وہ معاف ہے) بے شک اﷲ تعالیٰ بڑا بخشنے والا سدا رحم فرمانے والا ہے
اور وہ خواتین جونکاح کی وجہ سے قلعہ بند ہو چکی ہیں مگر جو تمہاری ملکیت میں آجائیں اللہ تعالیٰ نے یہ تم پر فرض کردیا ہے اور ان کے علاوہ باقی خواتین حلال ہیں، انہیں تم نے اپنے مالوں(مہر) سے چاہنا ہے اور اپنے آپ کو تحفظ میں رکھنا ہے بدی کی طرف نہیں جانا، تم نے جو ان سے فائدہ اٹھایا ہے تو انہیں مہر ادا کرو یہ تم پر فرض ہے اور تمہارے لیے یہ جائز ہے کہ مقررہ مہر کے بعد باہمی رضا مندی سے اس میں کمی بیشی کر لو بیشک اللہ تعالیٰ بڑےعلم والابڑی حکمت والا ہے
اگر تم میں سے کچھ لوگ اخراجات پورے نہیں کر سکتے کہ وہ مومن پا کدامن عورتوں سے نکاح کرسکیں تو جو تمہاری ملکیت میں مومن نوجوان خواتین ہوں ان سے نکاح کیا جاسکتا ہے اللہ تعالیٰ تمہارے ایمان کو جانتا ہے تم نسلاً ایک دوسرے سے ہو(لیکن) ان ملکیت کی عورتوں سے بھی شادی ان کے گھر والوں کی اجازت سے ہونی چاہے اور انہیں بھی معروف طریقے سے مہردینا ہو گا وہ خواتین بھی بندش ِ نکاح میں آنے والی ہوں غلط کار نہ ہوں اور نہ ہی خفیہ رابطے رکھنے والی ہوں جب وہ نکاح میں آ کر اس کے بعد بے حیائی کا ارتکاب کریں تو ان پر آزاد پاک دامن خواتین کی نسبت سزا آدھی ہو گی یہ ان لوگوں کے لیے ہے جن کے بارے بدی کا تمہیں اندیشہ ہو اور اگر تم صبر کرو تو بہتر ہے اور اللہ تعالیٰ بڑابخشنے والاسدا رحم فرمانے والا ہے
اﷲ تعالیٰ تو اس بات کو چاہتا ہے کہ تمہارے سامنے حقائق کو کھول کھول کر بیان فرمائے اور تمہیں پہلے لوگوں کے طریقوں کا بتا کر راستہ بتائے وہ تو تمہاری طرف رجوع فرماتا ہے اور اﷲ تعالیٰ علم و حکمت والا ہے
اﷲ تعالیٰ توبہ قبول کرنا چاہتا ہے اور خواہشات  کے پجاری چاہتے ہیں کہ تمہیں راہ حق سے بالکل ہٹا دیں
اﷲ تعالیٰ تو چاہتا ہے کہ تم پر آسانی کرے(کیونکہ) انسان کو کمزور پیدا کیا گیا ہے
اے ایمان والو! آپس میں ایک دوسرے کے مال ناحق نہ کھایا کرو ہاں باہمی رضا مندی سے تجارت کرو اور تم اپنے آپ کو (ناجائز مال کھا کر)قتل نہ کر ڈالوبیشک اﷲ تعالیٰ تم پر بڑا مہربان ہے
اور جو کوئی سر کشی اور ظلم سے کوئی اقدام کرے گا تو جلد ہم اسے آگ میں ڈال دیں گے اور اﷲ تعالیٰ کے لیے یہ بات بڑی آسان ہے
جن بڑے بڑے گناہوں سے تمہیں روکا گیا ہے بچ جاؤ گے تو ہم تمہاری برائیاں مٹا دیں گے اور عزت والی جگہ میں داخلہ دے دیں گے
جس چیز میں کچھ لوگوں کو کچھ اور پر اللہ تعالیٰ نے برتری دیدی ہے تم اس کی آرزو نہ کرو مردوں کو ان کی کمائی کا حصہ ملے گا اور عورتوں کو بھی ان کی کمائی کا حصہ ملے گا اور اﷲ تعالیٰ سے اس کا فضل مانگو بیشک اﷲ تعالیٰ ہر چیز کو خوب جانتا ہے
جو کچھ ماں باپ اور قریبی رشتہ دار چھوڑ جائیں ہم نے اس کے وارث بنائے ہیں (جنہیں وراثت ملے گی) اورجن کے ساتھ تمہارے معاہدے ہیں ان کا حصہ دے دوبے شک اللہ تعالیٰ ہر چیز پر گواہ ہے
عورتوں کے لیے مرد ذریعہ قیام ہیں اس لیے کہ اﷲ تعالیٰ نے کچھ مردوں کو کچھ دوسرے مردوں پر فضیلت دی ہے اس لیے کہ مرد(اُن پر) اپنے مال خرچ کرتے ہیں،پس نیک عورتیں جو قناعت پسند ہیں وہ پس پردہ مردوں کے اس مال کی حفاظت کرتی ہیں جس کی حفاظت کا حکم اللہ تعالیٰ نے دیا ہے، جن خواتین کی بد مزاجی کا تمہیں خوف ہے انہیں نصیحت کرو اور ان کے بسترے الگ کر دواور انہیں ہلکی سی سزا دے دو،اب اگر وہ تمہاری بات مان لیںتو تم نیا راستہ تلاش نہ کرویقیناً  اللہ تعالیٰ برتر اور بڑائیوں والا ہے
اور اگر تمہیں خوف ہے کہ وہ ایک دوسرے سے پھوٹ چکے ہیں تو ایک ثالت مرد کے کنبے سے اور ایک ثالت عورت کے کنبے سے بھیجو،اگر وہ دونوں اصلاح چاہیں گے تو اللہ تعالیٰ دونوں(میاں بیوی) کے درمیان موافقت پیدا فرما دے گا یقیناً اللہ تعالیٰ علم والا  خبررکھنے والا ہے
اور اللہ تعالیٰ کی عبادت کرو کسی کو اس کاشریک نہ ٹھہراؤ اوروالدین کے ساتھ حسن سلوک سے پیش آؤ اور رشتہ داروں، یتیموں، مسکینوں، قریبی ہمسایہ، دور کا ہمسایہ، پہلو نشین (مرد کے لیے بیوی اور بیوی کیلئے مرد) مسافر اور جن کے تم مالک ہو (غلام اور کنیزیں) سب کے ساتھ نیک برتاؤکرو بے شک اﷲ تعالیٰ مغرور اور متکبر لوگوں کو پسند نہیں فرماتا
جو لوگ بخل کرتے ہیں اور دوسروں کو بخل کا حکم دیتے ہیں اور جو اﷲ تعالیٰ نے انہیں اپنے فضل سے عطا کیا ہے اسے چھپاتے ہیں(یاد رکھو) ہم نے کافروں کے لیے ذلت کا عذاب تیار کر رکھا ہے
اورجو لوگ اپنے مال دکھلاوے کے لیے خرچ کرتے ہیں اور اﷲ تعالیٰ اور آخرت پر ایمان نہیں رکھتے ان کا ساتھی شیطان ہے اور وہ بہت بُرا ساتھی ہے
انہیں کیا تکلیف ہے اگر یہ اﷲ تعالیٰ اور آخرت پر ایمان لے آئیں اور اس میں سے خرچ کریں جو اﷲتعالیٰ نے انہیں عطا فرمایا ہے اور اﷲ تعالیٰ ان سے خوب آگاہ ہے
بیشک اﷲ تعالیٰ ذرہ برابر بھی ظلم نہیں فرماتا اوراگر نیکی ہو تو وہ اسے دو گنا کر دیتا ہے اور اپنے پاس سے اجر عظیم عطا فرماتا ہے
پھر اس وقت کیا کیفیت ہو گی جب ہم ہر امت میں سے ایک گواہ (اس امت کا نبی) لائیں گے اور ہم آپ (علیک الصلوٰۃ والسلام) کو ان سب پر گواہ بنا کر لائیں گے
اس دن وہ لوگ جنہوں نے کفر کیا اور رسول (علیہ الصلوٰۃ والسلام) کی نافرمانی کی، خواہش کریں گے کہ کاش! زمین ان کے اوپر برابر کر دی جائے اور وہ اﷲ تعالیٰ سے کچھ نہیں چھپا سکتے
اے ایماندارو!تم نشے کی حالت میں نماز کے قریب بھی نہ جاؤ یہاں تک کہ تمہیں ہوش آ جائے کہ کیا بول رہے ہواور اگر تم ناپاک ہو تو بھی نماز نہ پڑھوجب تک غسل نہ کر لو، ہاں اگر(مسجد میں ہو) اور باہر نکلنا ہے تو پھر حرج نہیں اگر تم بیمار ہو یاسفر میں ہو یا رفع حاجت سے فارغ ہو کر آئے ہو یا تم نے بیویوں کو چھوا ہواور پھر تمہیں پانی میسر نہ آئے تو پاک مٹی سے تیمم کر لو اور اپنے چہروں اور ہاتھوں کا مسح کر لو بیشک اﷲ تعالیٰ درگزر کرنے والا بڑا معاف فرمانے والا ہے
محبوب(صلی اﷲ تعالیٰ علیک وسلم)! آپ نے ان لوگوں کو نہیں دیکھاجنہیں کتاب کا کچھ حصہ ملا ہے اس حصے کے ذریعے وہ گمراہی کے خریدار ہیں اور ان کی خواہش یہ ہے کہ مسلمان بھی گمراہ ہوجائیں
اوراللہ تعالیٰ تمہارے دشمنوں کوخوب جانتا ہے اوراللہ تعالیٰ بطور ولی اور بطور مددگار کافی ہے
کچھ یہودی کلمات کو اپنے مقام سے آگے پیچھے ہٹا دیتے ہیں اور کہتے ہیں ہم نے سن تو لیالیکن ہم نے مانا نہیں پھر حضور کو کہتے تھے آپ سنیں اﷲ تعالیٰ کبھی آپ کو نہ سنائے او ر راعنا منہ موڑ کے کہتے ہیں دین میں طرح طرح کے الزامات پیش کرتے ہیں اور اگر وہ یہ کہتے ہم نے سنا اور اطاعت کی آپ ہماری عرض سنیں اور نظر ِ کرم فرمائیں تو یہ ان کے لیے بہتر اور درست بات ہوتی لیکن کفر کی وجہ سے وہ اﷲ تعالیٰ کی رحمت سے دور ہو گئے اب چند ہی ان میں سے ایمان لائیں گے
اے کتابیو! اس قرآن پر ایمان لاؤ جو ہم نے اتارا ہے تمہارے پاس والی کتاب کی تصدیق کرتا ہے اس سے پہلے کہ ہم چہروں کو ہموار کر دیں اور انہیں پشت کی طرف موڑ دیں اور رحمت سے دور کر دیں جس طرح ہم نے ہفتہ کے دن (بد اعتدالی کی وجہ سے) والے لوگوں کو ہدایت سے دور کر دیا تھا اور اﷲ تعالیٰ کا حکم پورا ہو کر رہتا ہے
اﷲ تعالیٰ کفر و شرک کرنے والوں کو یقیناً  نہیں بخشتا اس کے علاوہ جسے چاہتا ہے معاف فرما دیتا ہے اور جس نے اﷲ تعالیٰ کے ساتھ شرک کیا تو اس نے بہت بڑاگناہ اور بہتان گھڑا ہے
محبوب(صلی اﷲ تعالیٰ علیک وسلم)! آپ نے ان لوگوں کو نہیں دیکھاجو اپنی جانوں کو خود پاکیزہ قرار دیتے ہیں؟ہاں اللہ تعالیٰ جسے چاہتا ہے پاک فرما دیتا ہے ان پرکھجور کی گٹھلی کے دھاگے برابر زیادتی نہیں کی جائے گی
محبو ب(صلی اﷲ تعالیٰ علیک وسلم)! ملاحظہ تو فرمائیں یہ کس طرح اللہ تعالیٰ پر جھوٹ گھڑتے ہیں حالانکہ یہ بہت ہی کھلا گناہ ہے
کیا آپ(علیک الصلوٰۃ والسلام) نے ان لوگوں کو ملاحظہ نہیں فرمایا جنہیں کتاب کا کچھ حصہ ملا؟ وہ شیطان اور بتوں پر ایمان رکھتے ہیں اور کافروں کے بارے میں کہتے ہیں کہ یہ ایمان والوں کی نسبت زیادہ ہدایت یافتہ ہیں
یہی وہ لوگ ہیں جن پر اﷲ تعالیٰ نے لعنت فرمائی ہے محبوب(صلی اﷲ تعالیٰ علیک وسلم) جس پر اﷲ تعالیٰ کی لعنت ہو تو ہر گز اس کا کوئی مدد گار نہیں ہو گا
کیا ان کا حکومت میں کوئی حصہ ہے؟اگر ایسا ہوتا تو یہ لوگوں کو ذرہ برابر کچھ نہ دیتے
کیا وہ اس مال و دولت پر حسد کرتے ہیں جو اﷲ تعالیٰ نے انہیں اپنے فضل سے عطا فرمایا ہے(تودیکھ لیں) یقیناً  ہم نے ابراہیم(علیہ السلام) کی آل کو کتاب و حکمت بھی دی اور عظیم الشان سلطنت بھی عطا فرمائی
ان میں سے کچھ تو ایمان لے آئے اور کچھ نے منہ پھیر لیا (ان کو جلانے کے لیے) جہنم کی دہکتی آگ کافی ہے
بے شک جنہوں نے ہماری آیتوں کا انکار کیا ہم انہیں آگ میں ڈال دیں گے جب ان کی کھالیں پک جائیں گی تو ہم انہیں کھالیں بدل کر دے دیں گے تاکہ وہ  (مسلسل)عذاب چکھتے رہیں بیشک اﷲ تعالیٰ نہایت غالب حکمت والا ہے
اور جو لوگ ایمان لائے اور نیک عمل کرتے رہے ہم انہیں جلد ہی باغوں میں داخل کریں گے جن کے نیچے نہریں رواں ہوں گی ان میں ابد تک ہمیشہ رہیں گے ان کے لیےوہاں پاکیزہ بیویاں ہوں گی اور ہم انہیں گھنے سائے میں داخل کریں گے
اﷲ تعالیٰ یقیناً  تمہیں حکم فرماتا ہے کہ امانتیں اہلوں کے حوالے کرو اور جب بھی لوگوں کے درمیان فیصلہ کرو تو انصاف سے فیصلہ کرو یقیناً  اﷲ تعالیٰ تمہیں بہت اچھی بات کی نصیحت فرماتا ہے بیشک اﷲ تعالیٰ خوب سننے والا خوب دیکھنے والا ہے
اے ایمان والو!اﷲ تعالیٰ کی اور رسول (علیہ الصلوٰۃو السلام) کی اطاعت کرو اور ان حاکموں کی جو مسلمان ہوں پھر اگرکسی چیز میں اختلاف کرو تو اسے اﷲ تعالیٰ اور رسول(علیہ الصلوٰۃ والسلام)کی طرف لوٹاؤ اگر تم اﷲ تعالیٰ اور آخرت پر ایمان رکھتے ہو یہ تمہارے حق میں بہت بہتر ہے اور اس کا انجام بھی اچھا ہے
محبوب(صلی اﷲ تعالیٰ علیک وسلم)! آپ نے ا نہیں نہیں دیکھا!ان کا گمان تو یہ ہے کہ جو آپ پر اتارا گیا ہے اور آپ سے پہلے اتارا گیا ہے وہ اس پر ایمان لاتے ہیں اور پھر وہ چاہتے ہیں کہ اپنے فیصلے طاغوت کے پاس لے کے جائیں حالانکہ انہیں یہ حکم دیا گیا ہے کہ طاغوت کا انکار کرو شیطان تو چاہتا ہے کہ انہیں دور کی گمراہی میں جا ڈالے
اورجب انہیں کہا جاتا ہے جو اللہ تعالیٰ نے اتاراہے اس کی طرف اور رسول(علیہ الصلوٰۃ و السلام) کی خدمت اقدس میں حاضری دوتو آپ منافقوں کو دیکھتے ہیں کہ وہ پوری قوت سے آپ سے رک جاتے ہیں
اس وقت کیا ہو گا جب ان کی بد اعمالیوں کی وجہ سے جو وہ پہلے بھیج چکے ہیں انہیں کوئی آفت آ لے گی تو پھر وہ آپ (علیک الصلوٰۃ والسلام) کی خدمت ِ اقدس میں حاضری دیتے ہیں اﷲ تعالیٰ کی قسمیں کھاتے ہیں کہ ہمارا مطلب تو اچھائی اور موافقت تھی
یہ وہی لوگ ہیں جن کے دلوں کو اللہ تعالیٰ خوب جانتا ہے، محبوب(صلی اﷲ تعالیٰ علیک وسلم)! ان کی باتوں سے منہ موڑ لیں اورانہیں نصیحت فرمائیں اور دلوں میں اترنے والی بات ارشاد فرمائیں
ہم نے جو رسول بھی بھیجا وہ صرف اس بات کے لیے تھا کہ اذن ِ خداوندی سے اس رسول کی فرماں برداری کی جائے، محبوب(صلی اﷲ تعالیٰ علیک وسلم)! جب وہ  اپنی جانوں پر ظلم کر کے آپ (علیک الصلوٰۃ والسلام) کی خدمت میں حاضر ہو جائیں اللہ تعالیٰ سے مغفرت چاہیں اور رسول(علیہ الصلوٰۃ و السلام) بھی ان کے لیے معافی طلب فرمائیں تولازماً وہ اللہ تعالیٰ کو بہت توبہ قبول فرمانے والا اور سدا مہربان پائیں گے
محبوب(صلی اﷲ تعالیٰ علیک وسلم)! جو یہ کہتے ہیں وہ بات نہیں،آپ (علیک الصلوٰۃ والسلام) کے پروردگار کی قسم!یہ اس وقت تک مومن نہیں ہو سکتے جب تک آپ (علیک الصلوٰۃ والسلام) کو ہی اپنے جھگڑوں میں منصف نہ مانیں اور آپ (علیک الصلوٰۃ والسلام) کے فیصلے سے اپنی جانوں میں تنگی محسوس نہ کریں اور ٹھیک انداز سے فیصلہ قبول کر لیں
اوراگر ہم ان پر یہ بات فرض کردیتے (حکم دے دیتے) کہ اپنے آپ کوقتل کر و یا یہ حکم دیتے کہ اپنے گھروں سے نکل جاؤ توان میں سے بہت ہی کم اس طرح کرتے اور اگر نصیحت کے مطابق حکم کرتے تو یہ ان کے لیے بہتر ہوتا اور ثابت قدمی کے لیے یہ مضبوط بنیاد تھی
اگر وہ ایسا کام کرتے تو ہم اپنے پاس سے انہیں اجر ِ عظیم دیتے
اور ہم انہیں یقیناً  صراط مستقیم سمجھا دیتے
اورجو لوگ اللہ تعالیٰ اور رسول اقدس کی اطاعت کرتے ہیں تو یہ ان لوگوں کے ساتھ ہوں گے جن پر اللہ تعالیٰ نے انعام فرمایا ہے وہ نبی ہیں، صدیق ہیں، شہید ہیں اور صلحائے امت ہیں اور ان(چاروں) کی رفاقت بہت ہی اچھی ہے
یہ سب اللہ تعالیٰ کا فضل ہے اور اللہ تعالیٰ ہی بہت جاننے والا کافی ہے
اے ایمان والو! اپنی حفاظت کا سامان لے لو پھر(دشمن کے مقابلے میں) گروہوں کی شکل میں یا سب مل کر میدان ِ جنگ کی طرف بڑھو
اور یقیناً  تم میں کچھ ایسے لوگ بھی ہیں جو لازماً (جنگ کے لیے)نکلنے میں دیر کرتے ہیں پھراگر تمہیں کوئی تکلیف آ جائے تو ایسا شخص کہتا ہے مجھ پر تو اللہ تعالیٰ کا انعام تھا کہ میں صحابہ کے ساتھ حاضر نہیں تھا
اگر تمہیں فضل ِ الٰہی نوازے تو ایسا بندہ ضرور کہے گا گویا تمہارے اور اس کے درمیان کوئی دوستی نہ تھی کاش! میں بھی ان کے ساتھ ہوتا تو مجھے بڑی کامیابی ملتی
توچاہئے کہ ایسے لوگ اللہ کی راہ میں جہاد  کریں جنہوں نے اس دنیوی زندگی کو آخر ت کے بدلے میں بیچ دیا ہے اور جو بھی اللہ کی راہ  میں جنگ لڑتا ہے وہ شہید کر دیا جاتا ہے یا وہ غالب آ جاتا ہے تو ہم اسے اجر ِ عظیم عطا فرمائیں گے
تمہیں کیا ہوگیا ہے کہ راہِ خدا میں جہادنہیں کرتے ہو حالانکہ ضعیف مرد،ضعیف عورتیں اور بچے کہہ رہے ہیں کہ اے ہمارے رب!ہمیں اس بستی سے نکال جس کے رہنے والے ظالم ہیں اوراپنی طرف سے ہمارا کوئی ولی بنا اور اپنے پاس سے ہمارا کوئی مددگار بھیج
ایماندار راہ ِخدا میں جہاد کرتے ہیں اور کافر تو راہ ِ شیطان کے لیے لڑتے ہیں تم شیطان کے ساتھیوں سے جنگ لڑو یقیناً  شیطان کی چالیں کمزور ہیں
محبوب(صلی اﷲ تعالیٰ علیک وسلم)! آپ نے ان لوگوں کی طرف نہیں دیکھا جنہیں کہا گیا کہ اپنے ہاتھوں کو(جنگ سے) روکواور نماز قائم کرواور زکوۃ دوپھرجب ان پر جہاد فرض کر دیا گیا توان لوگوں میں سے ایک گروہ بولا جو لوگوں سے اس طرح ڈر رہے تھے جس طرح اللہ تعالیٰ سے ڈرنا چاہیے یا اس سے بھی بڑھ کر ڈررہے تھے وہ شکوہ کر رہے تھے! کہ اے ہمارے پروردگار! تو نے ہم پر جنگ کیوں فرض کردی ہے؟ تو نے کیوں نہ اسے تھوڑے عرصے کے لیے موخر کر دیا، محبوب(صلی اﷲ تعالیٰ علیک وسلم)!آپ فرمادیجئے کہ دنیا کا سامان تھوڑا ہے اور آخرت پرہیز گاروں کے لیے بہتر ہے اور تم پر تو کھجور کی گٹھلی کے دھاگے برابر بھی زیادتی نہیں ہوگی
تم جہاں بھی ہوگے تمہیں موت آ جائے گی خواہ تم عظیم الشان مضبوط قلعوں والی عمارات میں موجود ہو، اگر دنیا کی کوئی اچھائی انہیں ملتی ہے تو کہتے ہیں یہ تواللہ تعالیٰ کی طرف سے آئی ہے لیکن اگر وہ کسی خرابی میں مبتلا ہوجائیں تووہ کہتے ہیں یہ آپ کی طرف سے ہے،آپ (علیک الصلوٰۃ والسلام) فرمادیں یہ ساری باتیں اللہ تعالیٰ کی طرف سے آتی ہیں انہیں کیا ہوگیا ہے کہ بات سمجھنے کے قریب ہی نہیں جاتے؟
جو بھی آپ کو اچھائی ملتی ہے وہ اللہ تعالیٰ کی طرف سے ہے اور جو برائی ملتی ہے وہ تمہاری جانوں کی غلط روی کا نتیجہ ہے، محبوب(صلی اﷲ تعالیٰ علیک وسلم)! ہم نے آپ کو سب لوگوں کے لیے رسول بنا کربھیجا ہے اس کاگواہ خود اللہ تعالیٰ ہے جو کافی ہے
جس نے رسول (علیہ الصلوٰۃ والسلام) کی اطاعت کی یقیناً  اس نے اللہ تعالیٰ کی اطاعت کی اور جس نے روگردانی کی تو ہم نے محبوب(صلی اﷲ تعالیٰ علیک وسلم)! آپ کو ان کے لیے کوئی نگران بنا کر نہیں بھیجا
اور وہ کہتے ہیں کہ ہم فرماں بردار ہیں لیکن جب آپ کے پاس سے اٹھ جاتے ہیں تورات کوان میں سے ایک گروہ ایسی باتیں کرتا ہے جو آپ کے پاس والی باتوں کے خلاف ہوتی ہیں ان کی راتوں کے منصوبے اﷲ تعالیٰ لکھتا ہے آپ ان کی باتوں سے رخِ انور موڑلیںاور اللہ تعالیٰ پر توکل فرمائیں اللہ تعالیٰ بہت ہی اچھا کارساز ہے
کیا وہ قرآن پاک پر غور نہیں کرتے؟ اگر یہ کتاب اللہ تعالیٰ کی طرف سے نہیں کسی اور کی طرف سے ہوتی تو وہ اس میں بہت زیادہ اختلاف پاتے
اور جب ان کے پاس امن یا خوف کی کوئی بات آتی ہے تو اسے وہ پھیلانے لگ جاتے ہیں، کاش! وہ اسے سرکار(علیہ الصلوٰۃ و السلام) یا اپنے حکام کے سامنے پیش کرتے تو جو لوگ نتیجہ اخذ کرنا جانتے ہیں وہ اس سے نتیجہ اخذ کر لیتے اوراگر تم پر اﷲ تعالیٰ کا فضل اور اس کی رحمت نہ ہوتی تو چند لوگوں کو چھوڑ کے باقی شیطان کی پیروی کر جاتے
پس (اے محبوب صلی اﷲ تعالیٰ علیک وسلم) آپ راہ ِ خدا میں جہاد فرمائیں یہ تکلیف آپ نے اپنی جان کو ہی دینی ہے اور مومنوں کو جہاد کے لیے آمادہ کریں وہ وقت دور نہیں ہے کہ اللہ تعالیٰ کافروں کی قوت کوروک دے گا اور اللہ تعالیٰ کی گرفت بڑی سخت ہے اور اس کا عذاب بہت شدید ہے
جو اچھی سفارش کرتا ہے اسے بھی ثواب کا حصہ ملتا ہے اور جو بری سفارش کرتا ہے اس کے نصیب میں برائی آتی ہے اوراللہ تعالیٰ ہر چیز پر قدرت رکھتا ہے
جب تمہیں کوئی دعا دی جائے یا سلام کہا جائے تو تم اس سے اچھی دعا جواباً دویاوہ تو واپس لوٹاؤ یقیناً اللہ تعالیٰ ہرچیز کا حساب لینے والا ہے
اﷲتعالیٰ وہ ذات ہے کہ جس کے بغیر کوئی معبود نہیں وہ تمہیں لازماًقیامت کے دن تک اکٹھا رکھے گا جس میں کوئی شک نہیں اور اﷲ تعالیٰ سے زیادہ سچی بات کس کی ہو سکتی ہے
مسلمانو! کیا وجہ ہے کہ منافقوں کے بارے میں تم دو گروہ بن گئے ہو؟حالانکہ ان کی بد اعمالیوں کی وجہ سے انہیں الٹا کر دیا ہے، کیا تم اسے ہدایت دینا چاہتے ہو جسے اﷲ تعالیٰ نے گمراہ کردیا ہے؟ اے مخاطب!جسے اللہ تعالیٰ گمراہ کرتا ہے تُو اس کے لیے کوئی راستہ نہیں پائے گا
وہ تو چاہتے ہیں کہ تم بھی ان کی طرح کافر ہو جاؤ تاکہ سب برابر ہو جاؤتم ان میں سے کسی کو دوست مت بناؤ یہاں تک کہ وہ راہ ِ خدا میں ہجرت کریں اگر وہ پیٹھ پھیر جائیں تو انہیں پکڑو مارو جہاں بھی ملیں انہیں نہ تو دوست بناؤ اور نہ اپنا مددگار سمجھو
ہاں اگر وہ ایسے لوگوں کے پاس پہنچ جائیں جن سے تمہارا معاہدہ ہے یا خود تمہارے پاس آئیں کہ تمہارے ساتھ لڑنے سے یا تمہارے ساتھ اپنی قوم کے ساتھ (مل کر) لڑنے سے تنگ دل ہو چکے ہوںاور اگر اﷲ تعالیٰ چاہتا تو انہیں تم پر مسلط کر دیتا اور وہ تم سے ضرور لڑتے پس اگر تم سے وہ الگ ہو جائیں تمہارے ساتھ جنگ نہ لڑیں اور تمہیں صلح کا پیغام بھیجیں تو پھر اﷲ تعالیٰ نے ان کے خلاف تمہارے لیے کوئی راستہ نہیں چھوڑا
تم کچھ اور لوگ ایسے بھی پاؤ گے جو چاہتے ہوں گے کہ تمہیں بھی امن میں رکھیں اور اپنی قوم سے بھی نہ لڑیں، لیکن جب انہیں فتنہ کی طرف موڑا جاتا ہے تو ادھر پلٹ پڑتے ہیں اگر یہ لوگ تم سے الگ بھی نہ ہوں اور تمہیں صلح کا پیغام بھی نہ بھیجیں اوراپنے ہاتھو ں کو تم سے روک کر بھی نہ رکھیں توپھر تمہیں بھی حق ہے کہ انہیں پکڑو اور جہاں بھی ملیں مارواوران لوگوں کے بارے میںہم نے تمہیں کھلا اختیار دے رکھا ہے
کسی مومن کا تو یہ حق ہی نہیں ہے کہ کسی مومن کو مار دے،ہاں اگر قتل خطا ہے تو الگ بات ہے اگر کسی مومن کو تم نے خطا سے ماردیا ہے تو اس کی جزا یہ ہے کہ ایک مومن غلام کو آزاد کیا جائے اور مقتول کے گھر والوں کو دیت دی جائے ہاں اگر وہ دیت کا صدقہ کردیں تو یہ ان کا حق ہے،اگر تم نے کسی کو مارا ہے اور وہ دشمن قوم کا فرد ہے لیکن خود ایماندار ہے تو پھر بھی تمہیں ایک مومن گردن آزاد کرنا ہوگی اور اگر ایسی قوم سے ہے جس سے تمہارا کوئی معاہد ہ ہے تو اس کے گھر والوں کو دیت دینی ہوگی اور ایک مومن گردن آزاد کرنی ہو گی،لیکن اگر کوئی گردن نہیں ملی غلام(آزاد) نہیں کر سکتا تو لگاتار دو مہینے کے روزے رکھنے ہیں اس طرح اللہ تعالیٰ تمہاری توبہ قبول فرمائے گااوراللہ تعالیٰ خوب جاننے والا بڑی حکمت والا ہے
اورجوشخص کسی مومن آدمی کو جان بوجھ کر مار دیتا ہے(قتل خطا نہیں ہے) تواس کی جزا جہنم ہے جہاں بڑی دیر تک اسے رہنا ہوگااللہ تعالیٰ کا اس پر بڑا غضب ہے اور پھٹکار ہے،ایسے آدمی کے لیے اللہ تعالیٰ نے درد ناک عذاب تیار کررکھا ہے
اے ایمان والو! جب تم راہِ خدا میں نکلو تو تحقیق کر لیا کرو اور جو تمہیں سلام پیش کریں اسے یہ نہ کہو کہ یہ ایماندار نہیں ہے تم تو دنیا کی زندگی کے اسباب چاہتے ہوحالانکہ اﷲ تعالیٰ کے پاس بے حد غنیمتیں ہیں،تم بھی تو اس سے پہلے ایسے ہی تھے پھراللہ تعالیٰ نے تم پراحسان فرمایا، غور کرکے تحقیق کرلو، یقیناً  اللہ تعالیٰ تمہارے اعمال کی خبر رکھتا ہے
جو مومن عذر کے بغیر (جہاد چھوڑ کر) گھر بیٹھ جاتے ہیں وہ ان کے مساوی نہیں جو اﷲ تعالیٰ کی راہ میں مالوں اور جانوں سے جہاد کررہے ہیں،اللہ تعالیٰ نے ان مجاہدوں کو جو مالوں اور جانوں کے ساتھ جہاد کرتے ہیں گھر بیٹھنے والوں پر عظیم مرتبہ دیا ہے اور سب سے اﷲ تعالیٰ نے بہت بہتری کا وعدہ فرمایا ہے لیکن اللہ تعالیٰ نے گھر بیٹھنے والوں پر مجاہدوں کو اجر ِ عظیم عطا فرمایا ہے
(یہ اجر ِعظیم) اللہ تعالیٰ کی طرف سے مغفرت اور رحمت کے درجے ہیں اوراللہ تعالیٰ بہت بخشنے والاسدا رحم فرمانے والا ہے
یقیناً جن لوگوں کو فرشتوں نے(اس حال میں) موت دی کہ وہ اپنی جانوں پر ظلم کررہے تھے،فرشتے  ان سے سوال کریں گے کہ تم (زندگی بھر) کس حال میں رہے وہ جواب میں کہیں گے ہم زمین میں بڑے ضعیف لوگ تھے فرشتے انہیں جواب دیں گے کیا اﷲ تعالیٰ کی زمین وسیع نہیں تھی کہ تم اس جگہ سے ہجرت کر جاتے؟ تو ان کا ٹھکانہ جہنم ہے اور وہ بد ترین پلٹنے کی جگہ ہے
ہاں جو حقیقت میں ضعیف ہیں وہ مرد ہیں یا عورتیں ہیں یا چھوٹے بچے ہیں ان کے پاس کوئی حیلہ نہیں ہے اورنہ وہ کہیں جانے کا راستہ پاسکتے ہیں
تواللہ تعالیٰ انہیں معاف بھی فرمائے گا اور اللہ تعالیٰ در گزر فرمانے والا بہت بخشنے والا ہے
اور جو کوئی راہِ خدا میں ہجرت کرتا ہے وہ زمین میں وسیع جائے پناہ بھی پائے گااور رزق کی وسعت بھی پائے گا اورجو بھی اﷲ تعالیٰ اور رسول (علیہ الصلوٰۃ والسلام) کی طرف راہِ خدا میں ہجرت کر کے جاتا ہے پھر راستے پر ہی اس کی موت آجاتی ہے تو اس کا اجر اللہ تعالیٰ کے ذمے ہے اوراللہ تعالیٰ بڑا بخشنے والا سدا رحم فرمانے والا ہے
اورجب تم سفرپر چلو تو کوئی حرج نہیں کہ تم نماز میں قصر کرلو،اگر تمہیں خوف ہے کہ کافر تمہیں فتنے میں مبتلا کردیں گے تو یقیناً کافر توتمہارے کھلم کھلا دشمن ہیں
اور اے محبوب(صلی اﷲ تعالیٰ علیک وسلم)!آپ بھی اگرسفر میں ہوں اور آپ انہیں نماز پڑھا رہے ہوں تو ان میں سے ایک گروہ آپ کے پیچھے کھڑا ہو جائے اور اپنا اسلحہ لے کر کھڑے ہوں،جب وہ سجدے کر چکیں تو یہ پیچھے چلے جائیں اور پیچھے والا گروہ آگے آ جائے جس نے پہلی رکعت نہیں پڑھی وہ پھر آپ کے ساتھ نماز پڑھیں اور اپنی احتیاط اور اسلحے کو لازمی سمجھا جائے، کیونکہ کافر تو چاہتے ہیں کہ تم اپنے اسلحے اور سازو سامان سے غافل ہو جاؤ تو تم پر وہ اکٹھے ایک ہی بار پلٹ پڑیں اور تم پر کوئی گناہ نہیں اگر تمہیں کوئی تکلیف ہے بارش ہے یا تم بیمار ہو تو اسلحہ اتار کر رکھ سکتے ہو لیکن محتاط رہو یقیناً  اﷲ تعالیٰ نے کافروں کے لیے دردناک عذاب تیار کر رکھا ہے
پھرجب تم نماز پوری کرچکوتو اللہ تعالیٰ کا ذکر کھڑے، بیٹھے، پہلو کے بل لیٹے کر لیا کرواور جب امن کی حالت ہو تو جس طرح روزانہ نماز پڑھتے ہو اسی طرح نماز پڑھا کرو،بے شک نماز مومنوں پر اپنے اپنے مقررہ وقت پر فرض ہے
اوردشمن کی تلاش میں کمزوری نہ دکھاؤ اگر جنگ میں تمہیں دکھ پہنچتا ہے تو تمہاری طرح انہیں بھی تو دکھ پہنچتاہے اور تم اﷲ تعالیٰ سے وہ امید رکھتے ہو جس کی وہ امید نہیں رکھتے اور اﷲ تعالیٰ خوب علم والا اوربڑی حکمت والا ہے
یقیناً ً ہم نے آپ (علیک الصلوٰۃ والسلام) پر سچی کتاب نازل فرمائی تاکہ آپ (علیک الصلوٰۃ والسلام) لوگوں کے درمیان اس کے مطابق فیصلہ فرمائیں جو کچھ اللہ تعالیٰ آپ (علیک الصلوٰۃ والسلام) کو دکھائے اور دغابازوں کی طرف سے آپ دفاع نہ فرمائیں
اوراللہ تعالیٰ سے (غلاموں کے لیے) مغفرت طلب فرمائیں یقیناً اللہ تعالیٰ بڑا بخشنے والا سدا رحم فرمانے والا ہے
اور آپ (علیک الصلوٰۃ والسلام) ان کا دفاع نہ فرمائیں جو خود اپنی جانوں سے خیانت کرتے ہیں، یقیناً اللہ تعالیٰ خیانت کار گنہگار کو پسند نہیں فرماتا
وہ لوگوں سے تو چھپاتے ہیں لیکن وہ اللہ تعالیٰ سے تو نہیں چھپ سکتے اللہ تعالیٰ تو ان کے ساتھ ہوتا ہے جب وہ رات کو ایک دوسرے کو باتیں بتاتے ہیں جنہیں اﷲ تعالیٰ  پسند نہیں کرتا اور اللہ تعالیٰ ان کے اعمال کو گھیرنے والا ہے
خبردار! تم اس دنیا کی زندگی میں ان کی طرف سے جھگڑ سکتے ہو لیکن قیامت کے دن ان کی طرف سے اﷲ تعالیٰ سے کون جھگڑے گا؟ یا وہاں ان کا کون کارساز ہو گا؟
اور جو کوئی برا عمل کرے یا اپنی جان پر ظلم کرے پھر وہ اﷲ تعالیٰ سے مغفرت طلب کرے تو وہ اللہ تعالیٰ کو بڑا بخشنے والا سدا مہربان پائے گا
اورجوشخص گنا ہ کرتا ہے تو وہ گناہ اس کی جان کے خلاف ہی جاتا ہے اﷲ تعالیٰ خوب علم اور بڑی حکمت والا ہے
اورجو خطا یا گناہ کرکے ایک برَی آدمی کے ذمہ لگا دیتا ہے تویقیناً اس نے بہتان بھی باندھا اور واضح      گناہ بھی کمایا
اے محبوب(صلی اﷲ تعالیٰ علیک وسلم)!اگر اللہ تعالیٰ کا آپ پر فضل اور اس کی رحمت نہ ہوتی تو ان میں سے ایک گروہ نے اس خواہش کو اپنا لیا تھاکہ آپ کو غلطی میں ڈال دیں حالانکہ ان پروگراموں سے وہ اپنی جانوں کو غلطی میں ڈال رہے ہیں وہ آپ کا تو کچھ بگاڑ ہی نہیں سکتے اللہ تعالیٰ نے آپ پر کتاب اور حکمت اتاری اور اس نے آپ (علیک الصلوٰۃ والسلام) کو وہ سب کچھ بتلادیا جو آپ (علیک الصلوٰۃ والسلام) نہیں جانتے تھے اور آپ پراللہ تعالیٰ کا فضل ِعظیم ہے
ان کی سرگوشیوں میں بہتری کی کوئی بات نہیں ہوتی بہتری کی بات تو اس کی ہوگی جو ایسی محفلوں میں صدقے یانیکی کا حکم دے یا لوگوں میں اصلاح کرانے کی کوشش کرے اورجو اس طرح اللہ تعالیٰ کی رضا چاہنے کے لیے کرتا ہے تو اسے ہم اجر ِ عظیم دیں گے
اورہدایت کے واضح ہونے کے بعد جو رسول (علیہ الصلوٰۃ والسلام) کی مخالفت کرتا ہے اور مومنوں کا راستہ چھوڑ کے کسی اور راستے پر چلتا ہے تو ہم اسے چلاتے رہتے ہیں جدھر وہ چلتا ہے تو(نتیجہ یہ ہوتا ہے کہ) ہم اسے بدترین ٹھکانے جہنم میں داخل کر دیتے ہیں
یقیناً اﷲ تعالیٰ اسے نہیں بخشتا جو اس کے ساتھ کسی کو شریک کرے لیکن اس کے بغیر جو بھی گناہ ہو اﷲ تعالیٰ جسے چاہے بخش دیتا ہے، جس نے اللہ تعالیٰ کے ساتھ شریک ٹھہرایا وہ بندہ تودور کی گمراہی میں جا پڑا
اﷲ تعالیٰ کو چھوڑ کے وہ مؤنث بتوں کی عبادت کرتے ہیں اور وہ عبادت صرف سر کش شیطان کی کرتے ہیں
شیطان پر تو اﷲ تعالیٰ کی لعنت ہے اس نے تو کہا تھا کہ میں تیرے بندوں میں سے اپنا مقرر حصہ ضرور لے لوں گا
اورمیں ضرورانہیں گمراہ کروں گاانہیں طرح طرح کی امیدیں بھی دلاؤں گا اور میرے حکم پر وہ جانوروں کے کان چیر دیا کریں گے اور میرے حکم پر وہ اﷲ تعالیٰ کی تخلیق کو تبدیل کریں گے اور جو اﷲ تعالیٰ کو چھوڑ کر شیطان کو ولی بناتا ہے وہ تو کھلم کھلا خسارے میں چلا گیا
وہ انہیں وعدے بھی دیتا ہے اور امیدیں بھی دلاتا ہے(لیکن) شیطان تو انہیں صرف دھوکے اور فریب کے وعدے ہی دیتا ہے
ایسے لوگوں کا ٹھکانہ جہنم ہے اور وہ وہاں سے بھاگنے کی جگہ نہیں پائیں گے
اور جو لوگ ایمان لائے اور نیک اعمال کرتے رہے ہم عنقریب انہیں جنتوں میں داخل کریں گے جن کے نیچے نہریں بہتی ہوں گی وہ ہمیشہ ہمیشہ ان میں رہیں گے اﷲ تعالیٰ کا وعدہ تو حق ہے اور اﷲ تعالیٰ سے بڑھ کر کس کی بات سچی ہو گی
نہ تمہاری آرزوئیں اور نہ اہل کتاب کی آرزو ئیں (مفید ہوں گی) جو بھی برا عمل کرے گا اسے اس کا بدلہ ملے گا اور وہ اﷲ تعالیٰ کے سوا اپنا کوئی دوست اور مددگار نہیں پائے گا
اورجو مرد یا عورت ایماندار ہو کر نیک عمل کرے گا وہی جنت میں داخل ہوں گے اور ان کے ساتھ ذرہ برابر بھی زیادتی نہیں ہو گی
اورسب سے بہترین دین اس کا ہے جس نے اپنے آپ کو اﷲ تعالیٰ کے سامنے جھکا دیا جو نیکی کا متلاشی رہا اور ابراہیم(علیہ السلام) کی ملت کی پیروی کی وہ تو باطل کو چھوڑ کر حق کی طرف مائل تھے اور اللہ تعالیٰ نے ابراہیم(علیہ السلام) کو خلیل بنایاتھا
جو کچھ آسمانوں اور زمین میں ہے سب اﷲ تعالیٰ ہی کا ہے اور اﷲ تعالیٰ ہر چیز کو اپنے گھیرے میں رکھنے والا ہے
اورآپ (علیک الصلوٰۃ والسلام) سے وہ خواتین کے بارے میں سوال پوچھتے ہیں آپ (علیک الصلوٰۃ والسلام) فرما دیں اللہ تعالیٰ ان کے بارے میں تمہیں فتویٰ ارشاد فرماتا ہے اور وہ بھی جو تم پر کتاب میں پہلے پڑھا جا چکا ہے ان یتیم عورتوں ہی کے بارے میں احکام ہیں جنہیں تم وہ نہیں دیتے جوان کے لیے مقرر کیا گیا ہے اور پھر چاہتے ہو کہ ان سے نکاح کرلو اور(قرآن میں احکام ہیں)کمزور بچوں کے متعلق اور (وہ یہ) کہ یتیموں کے معاملے میں انصاف سے اپنے آپ کو قائم رکھو اورتم جوبھی اچھائی کرو گے تو اﷲ تعالیٰ اسے خوب جانتا ہے
اوراگر کوئی خاتون اپنے خاوند کی طرف سے بدمزاجی یا منہ موڑنے سے ڈرتی ہوتو ان دونوں پر کوئی حرج نہیں کہ وہ آپس میں صلح کرلیں اورصلح بہترین شے ہے اورجانوں میں بخل توموجود ہے اور اگر تم احسان کرو اور متقی بنو تو بے شک اﷲ تعالیٰ جو کچھ تم کرتے ہو اس سے اچھی طرح باخبر ہے
اور تم ہر گز یہ طاقت نہیں رکھتے کہ اپنی بیویوں میں مکمل انصاف کرو خواہ تمہاری یہ خواہش بھی ہو، یہ نہ کرو کہ ایک بیوی کی طرف جھک کر دوسری کو درمیان لٹکتا چھوڑ دو اگر تم رویہ درست کر لو اور پرہیز گار بن جاؤ توبیشک اللہ تعالیٰ بڑا بخشن ہار اور سدا رحم فرمانے والا ہے
اوراگر وہ دونوں(میاں بیوی) جدا ہو جائیں تواﷲ تعالیٰ دونوں کو اپنی وسیع بخشش سے غنی کر دے گااﷲ تعالیٰ بڑی وسعت والا اوربڑی حکمت والا ہے
اور جوکچھ آسمانوں اور زمین میں ہے سب اﷲ تعالیٰ کا ہی ہے اور یقیناً  ہم نے ان لوگوں کو جنہیں تم سے پہلے کتاب دی گئی یہ وصیت کی اور تمہیں بھی وصیت ہے کہ اﷲ تعالیٰ سے ڈرو اور اگر تم اس بات سے انکار کرو گے تو (جان لو) جو کچھ آسمانوں اور زمین میں ہے وہ سب اﷲ تعالیٰ کا ہے اﷲ تعالیٰ غنی اور قابل ِ تعریف ہے
جوکچھ آسمانوں اورزمین میں ہے اللہ تعالیٰ کا ہی ہے اور اﷲ تعالیٰ کافی کار ساز ہے
اے لوگو! اگر اللہ تعالیٰ چاہے تو تمہیں نکال دے اور دوسروں کو لے آئے اور اللہ تعالیٰ ہر چیز پر قادر ہے
جودنیا کا ثواب چاہتا ہے تو اللہ تعالیٰ کے ہاں دنیا اور آخرت دونوں کا ثواب ہے اوراللہ تعالیٰ خوب سننے والاخوب دیکھنے والا ہے
ایماندارو! تم انصاف قائم کرنے والے بن جائو اللہ تعالیٰ کے لیے گواہ بنو خواہ وہ گواہی تمہیں اپنی جان یااپنے والدین یا قریبی رشتہ داروں کے خلاف دینی پڑے، اگر وہ آدمی غنی ہے یا فقیر ہے تو اللہ تعالیٰ ان سے زیادہ ان دونوں کا خیر خواہ ہے تم خواہشات کی پیروی مت کرو کہ انصاف نہ کرو اوراگرتم ہیرپھیر کرو گے یا منہ موڑ لو گے تو بیشک اللہ تعالیٰ تمہارے اعمال کی خبر رکھتا ہے
اے ایماندارو! تم اللہ تعالیٰ او ر اس کے رسول پر ایمان لاؤاور اس کتاب پر بھی جو اللہ تعالیٰ نے اپنے رسول پر اتاری ہے اوران کتابوں پر بھی جو اس سے قبل اتری ہیں اور جو اللہ تعالیٰ، فرشتوں، رسولوں، اللہ تعالیٰ کی کتابوں اور آخرت کا انکار کرتا ہے تو بیشک وہ دور کی گمراہی میں چلا جاتا ہے
یقیناً جو لوگ ایمان لائے اور ایمان کے بعد پھر کافر ہوگئے، پھر ایمان لائے پھر کافر ہوگئے پھر کفر میں ہی بڑھتے چلے گئے اللہ تعالیٰ انہیں ہرگز نہیں بخشے گا اور نہ انہیں سیدھا راستہ دکھائے گا
آپ (علیک الصلوٰۃ والسلام) منافقوں کو خوشخبری دیں کہ ان کے لیے درد ناک عذاب ہے
جو لوگ مومنوں کو چھوڑ کر کافروں کو دوست بناتے ہیں کیا ان کے پاس عزت کی تلاش میں جاتے ہیں؟عزت تو سب اللہ تعالیٰ کے لیے ہے
اور بیشک اللہ تعالیٰ نے قرآن میں تم پر یہ بات نازل فرمادی ہے کہ جب تم سنو کہ اللہ تعالیٰ کی آیات کا انکار کیا جارہا ہے اور ان کا مذاق اڑایا جارہا ہے تو ایسے لوگوں کے پاس مت بیٹھو یہاں تک کہ وہ اور باتوں کی طرف نہ چل پڑیں(اگر تم بیٹھے رہو گے)توتم بھی انہی جیسے ہو یقیناً  اللہ تعالیٰ منافقوں اور کافروں سب کو جہنم میں اکٹھا کرے گا
یہ وہ لوگ ہیں جو تمہاے خلاف حالات کی تاک میں رہتے ہیں پھر اگر اللہ تعالیٰ تمہیں فتح عطا فرمادے تو کہتے ہیں کیاہم تمہارے ساتھ نہیں تھے؟ اور اگر کافروں کا کچھ حصہ بن جائے توپھر یہ کہتے ہیں کیا ہم نے تمہارا تحفظ نہیں کیا تھا اور تمہیں مومنوں سے ہم نے بچایا نہیں تھا؟ پس اللہ تعالیٰ تمہارے درمیان قیامت کے دن فیصلہ فرمائے گا اوراللہ تعالیٰ نے کافروں کو مومنوں پر غلبے کا راستہ نہیں دیا ہے
یقیناً منافق اللہ تعالیٰ کو دھوکا دینا چاہتے ہیں اور اللہ تعالیٰ انہیں اس دھوکے کی سزا دینے والا ہے اور جب وہ نماز کے لیے اٹھتے ہیں تو بڑی سستی سے اٹھتے ہیں لوگوں کے سامنے دکھلاوا کرتے ہیں اور اللہ تعالیٰ کا ذکر بہت کم کرتے ہیں
وہ تذبذب میں ہیں درمیان میں ہیں نہ اِدھرہیں نہ اُدھرہیں اور جسے اللہ تعالیٰ گمراہ کردے اس کے لیے کوئی راستہ نہیں ہوتا
اے ایمان والو!مومنوں کو چھوڑ کر کافروں کو اپنا دوست نہ بناؤ، کیا تم یہی چاہتے ہو کہ اﷲ تعالیٰ کوتمہارے خلاف مضبوط دلیل مل جائے
یقیناً یہ منافق جہنم کے سب سے نچلے طبقے میں ہیں اور ان کا کوئی مددگار نہیں ہوگا
ہاں اگر وہ توبہ کرلیں اور اصلاح کرلیں اور اللہ تعالیٰ کی رسی کو مظبوطی سے پکڑ لیں اور اللہ تعالیٰ کے لیے دین کو خالص کرلیں پھر وہ مومنوں کے ساتھ ہیں اور جلد ہی اللہ کریم مومنوں کو اجر عظیم دے گا
اللہ کریم تمہیں عذاب دے کر کیا کرے گا اگر تم اللہ تعالیٰ کا شکر ادا کرو اور ایمان لے آؤ اور اللہ تعالیٰ تو قدر دان ہے خوب جاننے والا ہے
اللہ تعالیٰ کسی بھی بری بات کو بلند آواز سے بیان کرنے کو پسند نہیں فرماتا ہاں جس پر زیادتی ہو رہی ہو وہ بیان کر سکتا ہے اور اللہ تعالیٰ خوب سننے والابہت علم والا ہے
اگر تم اچھائی کوسامنے کرو یا چھپا کر کرو یا کسی کی بدی کو معاف کردو توبیشک اللہ تعالیٰ بخشنے والا قدرتوں والا ہے
یقیناًوہ لوگ جو اللہ تعالیٰ اور اس کے رسولوں کا(گستاخی کر کے) کفر کرتے ہیں اور وہ چاہتے ہیں کہ اللہ تعالیٰ اور اس کے رسولوں کے درمیان تفریق کردیں اور وہ کہتے ہیں کہ ہم کچھ کو مانتے ہیں اور کچھ کو نہیں مانتے اوروہ چاہتے ہیں کہ ایک درمیانہ نیا راستہ نکال لیں
یہی لوگ پکے کافر ہیں اور ہم نے کافروں کے لیے ذلت آمیز عذاب تیار کررکھا ہے
اور جو لوگ اللہ تعالیٰ اور اس کے رسولوں پر ایمان لائے اور ان میں سے کسی کے درمیان تفرقہ نہیں ڈالا یہی ہیں جنہیں اللہ تعالیٰ جلد اس کا اجر عطا فرمائے گااوراللہ تعالیٰ بہت بخشنے والاسدا رحم فرمانے والا ہے
محبوب(صلی اﷲ تعالیٰ علیک وسلم)! اہل کتاب آپ سے سوال کرتے ہیں کہ آپ ان پر آسمان سے کتاب اتار دیں انہوں نے موسیٰ (علیہ السلام) سے اس سے بڑی بات چاہی انہوں نے کہا کہ اللہ تعالیٰ کو ہمیں سامنے لا کر دکھاؤ انہیں ان کی زیادتی کی وجہ سے کڑک نے اچانک آلیا پھر انہوں نے اس کے بعد کہ ان کے پاس روشن نشانیاں آ گئی تھیں بچھڑے کو معبود بنا لیا ہم نے اس بات کو معاف فرمادیا اور موسیٰ(علیہ السلام)  کو واضح اور صریح غلبہ عطا فرمایا
اورہم نے ان سے اقرار لینے کے لیے طُور ان پر اٹھایا اور ہم نے فرمایا کہ دروازے سے سجدہ کرتے ہوئے داخل ہواور ہم نے فرمایا کہ ہفتے کے دن زیادتی مت کرو ان سے ہم نے مضبوط عہد لیا تھا
تو پھر اس وجہ سے کہ وہ اپنے عہد توڑتے تھے اور اللہ تعالیٰ کے ساتھ کفر کرتے تھے اور اس وجہ سے کہ وہ بلا وجہ انبیاء کو قتل کرتے اور اس وجہ سے کہ وہ کہتے تھے ہمارے دلوں پر غلاف چڑھے ہوئے ہیں (اصل وجہ یہ ہے)کہ کفر کی وجہ سے اللہ تعالیٰ نے ان کے دلوں پر مہر لگادی ہے وہ کم ایمان لائیں گے
ان کے کفر کی وجہ سے اور ان کے اس قول کی وجہ سے کہ انہوں نے مریم پر عظیم بہتان لگایا
اور ان کے اس کہنے کی وجہ سے کہ ہم نے مسیح عیسیٰ ابن مریم  ؑ کو جو اللہ تعالیٰ کا رسول تھا مار دیا ہے حالانکہ انہوں نے نہ اسے مارا نہ اسے صلیب دی ان کے لیے تو ایک مشابہ صورت بن گئی وہ لوگ جنہوں نے اختلاف کیا اس مسئلے میں بذات خود انہیں شک ہے انہیں کوئی علم نہیں بس گمان کی پیروی کررہے ہیں انہوں نے یقیناً عیسیٰ (علیہ السلام) کو مارا نہیں ہے
بلکہ اللہ تعالیٰ نے انہیں اپنی طرف اٹھالیا ہے اور اللہ تعالیٰ بڑا غالب اور بڑا حکمت والا ہے
ان کے وصال سے پہلے ہر اہل کتاب ان پر ایمان لائے گا اور قیامت کے دن عیسیٰ(علیہ السلام) ان پر گواہ ہوں گے
یہودی اﷲ تعالیٰ کے راستے سے کثرت سے روکتے تھے تو ایسی زیادتیوں کی وجہ سے ان پر وہ پاکیزہ چیزیں حرام کر دیں جو پہلے حلال تھیں
(اگلی وجہ یہ تھی) کہ وہ سود لیتے تھے حالانکہ اس سے بھی انہیں روکا گیا تھا وہ لوگوں کا مال باطل اور نا حق طریقوں سے بھی کھاتے تھے ان میں سے جو کافر تھے ان کے لیے درد ناک عذاب تیار کررکھا ہے
لیکن ان میں سے جو علم میں راسخ اور ایمان دار ہیں وہ تو اس پر ایمان رکھتے ہیں جو محبوب(صلی اﷲ تعالیٰ علیک وسلم) آپ پر اترااور آپ سے پہلے اترا، (قابل ِ عظمت ہیں) وہ لوگ جو نماز قائم کرتے ہیں اور زکوۃ دیتے ہیں اور اللہ تعالیٰ اور آخرت پر ایمان رکھتے ہیں ان لوگوں کو ہم بہت جلد ہی اجر ِ عظیم عطا فرمائیں گے
محبوب(صلی اﷲ تعالیٰ علیک وسلم)! بے شک ہم نے آپ کی طرف اسی طرح وحی کی ہے جس طرح نوح (علیہ السلام) اور ان کے بعد کے نبیوں کی طرف وحی کی تھی اور ہم نے ابراہیم، اسماعیل، اسحٰق، یعقوب(علیھم السلام)اور ان کی نسلوں کی طرف بھی وحی فرمائی اور عیسیٰ، ایوب، یونس، ہارون اور سلیمان(علیھم السلام) کی طر ف بھی وحی فرمائی اور ہم نے داؤد(علیہ السلام) کو زبور عطا فرمائی تھی
کچھ رسولوں کے قصے اس سے پہلے ہم آپ (علیک الصلوٰۃوالسلام) کے سامنے بیان کر چکے ہیں اور کچھ رسولوں کے ابھی بیان نہیں کیے اور اللہ تعالیٰ نے موسیٰ (علیہ السلام) سے کلام بھی فرمایا
ہم نے انہیں رسول بنایاجو اللہ تعالیٰ کی طر ف سے بشارتیں بھی دیتے اور ڈراتے بھی تھے تاکہ رسول آنے کے بعد لوگ اللہ تعالیٰ کے سامنے کوئی دلیل پیش نہ کرسکیں اوراللہ تعالیٰ بڑا غالب اوربڑا حکمت والا ہے
اللہ تعالیٰ اس بات کا گواہ ہے کہ جو اس نے آپ(علیک الصلوٰۃ والسلام) پر اتارا ہے اپنے علم کے مطابق اتارا ہے اور فرشتے بھی اس بات کے گواہ ہیں اور اللہ تعالیٰ گواہی کے لیے کافی ہے
یقیناً وہ لوگ جنہوں نے کفر کیا اوراللہ تعالیٰ کے راستے سے بھی روکا وہ تو دور کے گناہوں میں پڑے ہیں
بے شک جوکافر اور ظالم ہیں اللہ کریم انہیں بخشے والا نہیں اور نہ ہی انہیں سیدھا راستہ دکھائے گا
ان کا راستہ تو صرف جہنم کا راستہ ہے وہ اس میں ہمیشہ رہیں گے اﷲ تعالیٰ کے لیے یہ بات آسان ہے
اے اولادِ آدم! تمہارے پاس اﷲ تعالیٰ کی طرف سے رسول حق اور سچ لے کر آگیا ہے تو تم ایمان لاؤ تمہارے لیے یہ بات بہتر ہوگی اگر تم کفر کرو گے تو  آسمانوں اور زمین میں جو کچھ ہے وہ تو اللہ کریم کا ہے اور اللہ کریم علم والا حکمت والا ہے
اے اہل کتاب! تم دین میں غلو اور زیادتی نہ کرو اللہ تعالیٰ کے بارے وہی بات کرو جو سچی ہو مسیح عیسیٰ ابن مریم  ؑاللہ تعالیٰ کے رسول اور اللہ تعالیٰ کا کلمہ ہیں اللہ تعالیٰ نے انہیں مریم کی طر ف بھیجا یہ روحِ ربانی ہے اللہ تعالیٰ اور اس کے رسولوں پر ایمان لاؤ اور یہ مت کہو کہ خدا تین ہیں رک جاؤ یہی تمہارے لیے بہتر ہے اللہ کریم تو ایک ہی معبود ہے وہ اس بات سے پاک ہے کہ اس کی اولاد ہو جو آسمانوں اور زمین میں ہے سب اسی کا ہے اللہ تعالیٰ کارساز کافی ہے
عیسیٰ مسیح(علیہ السلام) اس بات کو عار نہیں سمجھیں گے کہ وہ اللہ تعالیٰ کے بندے ہوں اور نہ ہی مقرب فرشتے اللہ تعالیٰ کے بندے ہونے کوعار سمجھتے ہیں جو اللہ تعالیٰ کی بندگی کو عار سمجھے اور غرور کرے تواللہ تعالیٰ ایسے سب کو اپنے پاس اکٹھا کرلے گا
جو ایمان لائے اور نیک کام کیے ان کے اعمال کے انہیں اجر ملیں گے ان کی فضیلتوں میں اضافہ ہوگا،جنہوں نے اللہ تعالیٰ کی عبادت کو عار سمجھا تھا اور تکبر کیا تھاانہیں درد ناک عذاب ملے گااوراللہ تعالیٰ کے بغیر ان کاکوئی حمایتی اور مدد گار نہیں ہو گا
اے اولاد ِ آدم! تمہارے پاس تمہارے ربّ کی طرف سے معجزہ (رسول ِ اقدس علیہ الصلوٰۃ والسلام) آگیا ہے اور ہم نے تمہاری طرف نورِ مبین نازل فرمایا ہے
پس جو لوگ اﷲ تعالیٰ پر ایمان لائے اور(اس کے دامن) کو مضبوطی سے پکڑ لیااللہ تعالیٰ انہیں اپنی رحمت اور فضل میں داخل فرماے گااور انہیں سیدھے راستے کی ہدایت دے گا
محبوب(صلی اﷲ تعالیٰ علیک وسلم)! آپ سے کلالہ کے بارے دریافت کرتے ہیں انہیں بتائیں کہ اﷲ تعالیٰ تمہیں کلالہ کے بارے میں حکم دیتا ہے کہ اگر ایک آدمی فوت ہو جائے اور اس کی اولاد نہ ہو اور اس کی ایک بہن ہو تو اس کے لیے نصف ترکہ ہو گا اور وہ بھائی اس بہن کا وارث ہو گا اگر اس بہن کی اولاد نہ ہو اور اگر دو بہنیں ہوں تو دونوں کے لیے دو تہائی ہو گا جو ترکہ بھائی چھوڑ کر مرے اگر بھائی اور بہن ہوں تو مرد بھائی کا حصہ دو عورتوں کے برابر ہے اﷲ تعالیٰ یہ احکام اس لیے واضح بیان فرماتا ہے تاکہ تم بھٹکتے نہ پھرو اور اﷲ تعالیٰ ہر چیز کو خوب جانتا ہے