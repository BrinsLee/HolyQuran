اے ایماندارو!اللہ تعالیٰ اور رسول(علیہ الصلوۃ والسلام) سے ان کی موجودگی میں آگے نہ بڑھو اوراللہ تعالیٰ سے ڈرو یقینا ًاللہ تعالیٰ خوب سننے والا اور وسیع علم والا ہے
اے ایماندارو !تم اپنی آوازیں نبی(علیہ الصلوۃ والسلام) کی آوازِ پاک سے اُونچی نہ کرواور نہ ہی اُن کے سامنے اُونچی آواز سے بولو جس طرح ایک دوسرے کے سامنے بولتے ہو تمہارے اعمال ضائع ہو جائیں گے اور تمہیں شعور بھی نہیں ہو گا
یقیناً جو لوگ اپنی آوازیں رسولِ اقدس( علیہ الصلوۃ و السلام) کے سامنے پست رکھتے ہیںیہی لوگ ہیں جن کے دلوں کو اللہ تعالیٰ نے تقویٰ کے لئے خالص کردیا ہے اُن کے لئے مغفرت اور اجرِ عظیم ہے
یقیناً وہ لوگ جو حجروں کے باہر سے آپ کو بلاتے ہیںاُن کی اکثریت نا سمجھ ہے
اوراگر وہ صبر کر لیتے کہ آپ خود باہر تشریف لے آتے تو یہ بات ان کے لیے بہتر تھی اﷲ تعالیٰ بہت بخشنے والا سدا رحم فرمانے والا ہے
اے ایماندارو! اگر کوئی فاسق تمہارے پاس کوئی خبر لے آئے تو اس کی چھان پھٹک کرو ایسا نہ ہو کہ تم کسی قوم کو بے خبری میں تکلیف پہنچا دو اور پھر اپنے کیے پر پچھتانے لگو
اوراس بات کو سمجھ لو کہ تمھارے اندر اللہ تعالیٰ کے رسول (علیہ الصلوۃ والسلام) موجود ہیں اگر وہ بہت سارے معاملات میں تمہاری بات مانتے رہیں توتم مشکل میں پھنس جائو گے لیکن اللہ کریم نے ایمان کو تمہارے لیے محبوب بنا دیا ہے اور تمہارے دلوں میں اسے مزین فرمادیا ہے اور تمہارے لئے کفر، فسق اور نافرمانی کو ناپسندیدہ قرار دے دیا ہے یہی لوگ ہدایت یافتہ ہیں
یہ اللہ تعالیٰ کا فضل اورنعمت ہے اللہ تعالیٰ وسیع علم والا بھر پور حکمت والا ہے
اگر مومنوں کے دو گروہ آپس میں لڑ پڑیں تو ان میں صلح کرا دو اگر ایک گروہ دوسرے پر زیادتی کرے تو جو زیادتی کرنے والے ہیں مل کر اس سے جنگ کرو یہاں تک کہ وہ اﷲ تعالیٰ کے حکم کی طرف واپس آ جائیں اگر وہ رجوع کر لیں تو ان دونوں کے درمیان انصاف سے صلح کرا دو اور انصاف کرو بے شک اﷲ تعالیٰ انصاف کرنے والوں کو پسند فرماتا ہے
بات صرف یہ ہے کہ مومن ایک دوسرے کے بھائی ہیں تو اپنے بھائیوں میں صلح کرائو اور اﷲ تعالیٰ سے ڈرو تاکہ تم پر رحم کیا جائے
اے ایماندارو! کوئی برادری کسی اور برادری کا مذاق نہ اُڑائے ممکن ہے کہ وہ ان سے بہتر ہوں اور نہ عورتیں دوسری عورتوں کا مذاق اڑائیں ہو سکتا ہے کہ وہ ان سے بہتر ہوں اور اپنے لوگوں کے عیب نہ نکالو اور نہ برے القاب اپنائو بد ترین ہے ایمان کے بعد یہ گناہ گاری کا نا م اور جو اﷲ تعالیٰ کی طرف رجوع نہیں کرتے وہ ظالم ہیں
اے ایماندارو!بہت سارے گمانوں سے پہلو تہی کرو بے شک کچھ گمان گناہ ہیں ،کسی کی ٹوہ میں نہ رہواور ایک دوسرے کی غیبت نہ کرو کیا تم میں سے کوئی چاہتا ہے کہ اپنے مردہ بھائی کا گوشت کھائے ؟ تم اسے ناپسند کرتے ہو تو اﷲ تعالیٰ سے ڈرو یقیناً اﷲ تعالیٰ توبہ قبول فرمانے والا مہربان ہے
اے اولاد ِ آدم! ہم نے تمہیں ایک مرد اور ایک عورت سے پیدا کیا اور ہم نے تمہیں شاخوں اور قبیلوں میں بنادیا تاکہ ایک دوسرے کو پہچان سکو یقیناً تم میں سب سے زیادہ عزت والا وہ ہے جو سب سے زیادہ پرہیزگار ہے یقینا ًاﷲ تعالیٰ وسیع علم والا اور ہر قسم کی خبریں رکھنے والا ہے
بدویوں نے کہا ہم ایمان لائے ہیں محبوب ( صلی اﷲ تعالیٰ علیک وسلم)!فرما دیں تم ایمان نہیں لائے ہو لیکن تم کہو کہ ہم نے ( حکومت کی) اطاعت کر لی ہے ایمان ابھی تمہارے دل میں داخل نہیں ہوا اگر تم اﷲ تعالیٰ اور اس کے رسول( علیہ الصلوۃ و السلام) کی اطاعت کرو گے تو اﷲ تعالیٰ تمہارے اعمال میں سے کچھ بھی ضائع نہیں فرمائے گا یقیناً اﷲ تعالیٰ بہت بخشنے والا سدا رحم فرمانے والا ہے
مومن توصرف وہ ہیں جو اﷲ تعالیٰ اور اس کے رسول پر ایمان لائے پھر وہ شک میں نہیں پڑے اپنے مالوں اور جانوں سے راہ ِ خدا میں جہاد کیا یہ لوگ سچے ہیں
فرما دیجئے کیا تم اﷲ تعالیٰ کو اپنا مذہب بتانا چاہتے ہو حالانکہ اﷲ تعالیٰ جو آسمانوں اور زمین میں ہے جانتا ہے اور اﷲ تعالیٰ ہر شے کا علم رکھتا ہے
آپ پر احسان جتلا رہے ہیں کہ وہ اسلام لائے ہیں محبوب( صلی اﷲ تعالیٰ علیک وسلم)! فرما دیں مجھ پر اپنے اسلام کا احسان نہ جتلائو یہ تو اﷲ تعالیٰ کا احسان ہے کہ اس نے تمہیں ایمان کا راستہ دکھا دیا اگر تم سچے ہو
بے شک اﷲ تعالیٰ آسمانوں اور زمین کے غیب جانتا ہے اور تمہارے اعمال کو اﷲ تعالیٰ دیکھتا ہے