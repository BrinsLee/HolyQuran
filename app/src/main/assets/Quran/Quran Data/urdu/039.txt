اﷲ تعالیٰ غالب اور حکمت والے کی طرف سے کتاب کا اتارنا ہے
یقیناًمحبوب(صلی اﷲ تعالیٰ علیک وسلم)! ہم نے آپ کی طرف کتاب ٹھیک انداز سے اتاری آپ اللہ تعالیٰ کی عبادت کریں اور بندگی اُس کے لئے خالص فرما لیں
سنو!خالص بندگی اللہ تعالیٰ کاحق ہے اور جو لوگ اللہ تعالیٰ کو چھوڑ کر اوروں کو کارساز بنا لیتے ہیں( اور کہت ہیں ) ہم تو صرف ان کی اس لیے عبادت کرتے ہیں تاکہ وہ ہمیں اﷲ تعالیٰ کے زیادہ قریب کر دیں یقیناً اﷲ تعالیٰ ان کے درمیان فیصلے فرمائے گا جن باتوں میں ان کا اختلاف ہے یقیناً اﷲ تعالیٰ جھوٹے اور نا شکرے کو ہدایت عطا نہیں فرماتا
اور اگر اﷲ تعالیٰ چاہتا کہ کسی کو اپنا بیٹا بنائے تو اپنی مخلوق سے جسے چاہتا چن لیتا وہ تو واحد اور بڑی قوت و قہر والا اﷲ تعالیٰ ہے
اُس نے آسمانوں اور زمین کو ٹھیک انداز سے پیدا فرمایاوہ رات کو دن پر اور دن کو رات پر لپیٹتا ہے اس نے سورج اور چاند کو مسخر فرمایا یہ سب ایک مقررہ عرصے تک اپنے کام میں مصروف ہیں سنو سنو! وہی تو غالب اور بخشنے والا ہے
اُس نے تمہیں ایک جان سے پیدا فرمایا پھراسی جان سے اس کا جوڑا بنایا پھر اس نے تمہارے لیے جانوروں کے آٹھ جوڑے پیدا فرمائے وہ تمہیں تمہاری مائوں کےپیٹوں میں ایک تخلیق کے بعد دوسری تخلیق سے تین اندھیروں میں پیدا فرماتا ہے یہ اﷲ تعالیٰ ہے جو تمہارا پروردگار ہے ملک تو اسی کا ہے صرف وہ معبود ہے تم کدھر پھرے جا رہے ہو؟
اگر تم انکار کرو گے تو اللہ تعالیٰ کو تمھاری کوئی ضرورت نہیں ہے لیکن وہ اپنے بندوں کے لئے کفر کو پسند نہیں فرماتا اگر تم شکر ادا کرو گے تو تمھارے لئے اسے پسند فرماتا ہے اور کوئی بوجھ اٹھانے والی جان کسی اور کابوجھ نہیں اٹھاتی پھر تمہاری واپسی تمہارے رب کی طرف ہے وہ تمہارے اعمال تمہیں بتا دیگا وہ سینوں کے بھیدوں کو جانتا ہے
جب انسان کو کوئی تکلیف آتی ہے تو اﷲ تعالیٰ کو اس کی طرف رجوع کرتے ہوئے پکارتا ہے پھر جب اﷲ تعالیٰ اسے اپنی طرف سے نعمت عطا فرماتا ہے تو جس کی طرف وہ پہلے پکاریں لگایا کرتا تھا اسے بھول جاتا ہے اوراﷲتعالیٰ کے شریک ٹھہراتا ہے تاکہ اس کے راستے سے بھٹکائے آپ ( علیک الصلوۃ والسلام) فرما دیں تھوڑا وقت اپنے کفر سے لطف اندوز ہولے تو تو جہنمیوں کا ساتھی ہے
کیا وہ آدمی جو رات کے لمحات میں عبادت کرتا ہے، سجدے کرتا ہے، کھڑا رہتا ہے، آخرت سے ڈرتا ہے اور اپنے رب کی رحمت سے امیدیں لگاتا ہے فرما دیجئے کیا جاننے والے اور نہ جاننے والے برابر ہیں نصیحت تو صرف عقل والے ہی حاصل کرتے ہیں
اے میرے ایماندار بندو! اپنے پروردگار سے ڈرو جو حسن ِ عمل والے ہیں اس دنیا میں ان کے لیے اچھائی ہے اﷲ تعالیٰ کی زمین تو بڑی وسیع ہے صبر کرنے والوں کو اجر بلا حساب ملے گا
فرما دیں کہ مجھے تو حکم دیا گیا ہے کہ میں خالص اﷲ تعالیٰ کا ہو کے عبادت کرو ں
اور مجھے یہ بھی حکم دیا گیا ہے کہ میں سب سے پہلااطاعت کیش بن جائوں
فرما دیجئے اگر میں اپنے پروردگار کی نافرمانی کروں تو بڑے دن کے عذاب سے مجھے خوف آتا ہے
آپ( علیک الصلوۃ والسلام) فرمائیں میں عبادت کو خالص کر کے اﷲ تعالیٰ کی عبادت کرتا ہوں
اﷲ تعالیٰ کو چھوڑ کر جس کی چاہو تم عبادت کرو آپ (علیک الصلوۃ والسلام) فرما دیں خسارے والے تو وہی لوگ ہیں جنہوں نے آپ کو اور گھر والوں کو قیامت کے دن کے خسارے میں ڈالا یہی تو کھلم کھلا خسارہ ہے
ان کے اوپر آگ کے سائبان ہیں اور ان کے نیچے بھی سائبان ہیں یہ وہ چیز ہے جس سے اپنے بندوں کو اﷲ تعالیٰ ڈراتا ہے ، اے میرے بندو مجھ سے ہی ڈرو
اور جو لوگ شیطان کی عبادت سے بچے رہے اور اﷲ تعالیٰ کی طرف رجوع کیا ان کے لیے بشارت ہے میرے ان بندوں کو آپ بشارت دیں
جو بات سنتے ہیں اور اُس کی اچھائی کے پیچھے چل پڑتے ہیں یہی لوگ ہیں جنہیں اللہ تعالی نے ہدایت عطا فرمائی اور یہی حقیقت میں عقل والے ہیں
جس پر عذاب کا کلمہ حق ثابت ہو چکا ہے تو کیا آپ جہنمیوں کو نکالیں گے ؟
لیکن جو اپنے رب سے ڈرتے ہیں ان کے اوپر کئی بالا خانے بنے ہوئے ہیں نیچے نہریں بہہ رہی ہیں یہ اﷲ تعالیٰ کا وعدہ ہے اﷲ تعالیٰ اپنے وعدے کے خلاف نہیں کرتا
کیا آپ (علیک الصلوۃ والسلام) نے نہیں دیکھا؟ کہ اﷲ تعالیٰ نے بادلوں سے پانی اتارا پھر اس کے چشمے زمین میں چلا دیئے پھر اس سے کھیتی اگتی ہے جس کے رنگ الگ الگ ہیں پھر وہ خشک ہو جاتی ہے تو آپ اسے پیلا پڑا ہوا دیکھتے ہیں پھر وہ اسے چورا چورا کر دیتا ہے یقینا ًاس میں عقل والوں کے لیے نصیحت ہے
بھلا وہ آدمی جس کے سینے کو اﷲ تعالیٰ نے اسلام کے لیے کھول دیا اور وہ اپنے رب کی طرف سے نور پر ہے پس اﷲ تعالیٰ کے ذکر سے سنگ دلوں کے لیے ہلاکت ہے یہی لوگ تو کھلم کھلا گمراہی میں ہیں
اللہ تعالیٰ نے سب سے حسین بات (قرآن) کتاب کی شکل میں اتاری ہے وہ ملتی جلتی ہے اسے دھرایا جاتا ہے اس حدیث سے ان لوگوں کی کھالیں جو اپنے رب سےڈرتے ہیں کانپ جاتی ہیں پھر ان کی کھالیں اور ان کے دل ذکر ِ خداوندی کے لیے نرم پڑ جاتے ہیں یہ اﷲ تعالیٰ کی ہدایت ہے جسے چاہتا ہے ہدایت دیتا ہے اور جسے اﷲ تعالیٰ گمراہ کر دے اس کا کوئی ہادی نہیں
کیا وہ آدمی جو قیامت کے دن بد ترین عذاب سے اپنے چہرے کو بچا لے گا اور ظالموں سے تو کہا جائے گا جو اعمال کی کمائی تم نے کی تھی آج اسے چکھو
اِن سے پہلے لوگوں نے بھی تکذیب کی ان پر اس طرح عذاب آیا کہ انہیں شعور بھی نہیں تھا
پس اﷲ تعالیٰ نے انہیں دنیوی زندگی میں بھی رسوائی چکھائی اور آخرت کا عذاب تو بہت ہی بڑا ہے کاش! کہ انہیں علم ہوتا
اور ہم نے اس قرآن میں لوگوں کے سامنے ہر قسم کی مثالیں پیش کی ہیں تاکہ وہ نصیحت حاصل کریں
یہ عربی میں قرآن ہے جس میں کوئی ٹہڑا پن نہیں ہے تاکہ وہ بچ جائیں
اللہ تعالیٰ نے ایک آدمی کی مثال پیش کی ہے جس کی ملکیت میں کئی شریک ہیں اور وہ سارے کے سارے بد مزاج ہیں اور ایک وہ آمی ہے جو سالم ایک آدمی کا ہے کیا وہ مثال میں برابر ہیں؟ سب تعریفیں اﷲ تعالیٰ کے لیے ہیں ان کی اکثریت بے خبر ہے
محبوب(صلی اﷲ تعالیٰ علیک وسلم)!آپ نے اس دنیا سے تشریف لے جانا ہے اور ان کافروں نے بھی مرنا ہے
پھر یقیناً قیامت کے دن اپنے پروردگار کے سامنے تم ایک دوسرے سے بحث کرو گے
اُس سے بڑھ کر کون ظالم ہے جس نے اللہ تعالیٰ پر جھوٹ باندھاجب سچائی آئی تو اسے جھٹلایا،کیاجہنم میں کافروں کا ٹھکانہ نہیں ہے؟
اور جو سچ لے کر آیا اورجس نے اس کی تصدیق کی وہی تو متقی ہیں
اُن کے ر ب کے پاس جو چاہیں گے ملے گا حسن ِ عمل والوں کی یہی جزا ہے
اللہ تعالیٰ اُن سے اس برائی کو دور کر دے گا جس پر وہ پہلے عمل پیرا تھے اور انہیں ان کے سب سے حسین عمل کی جزا دے گا جس پر وہ عمل پیرا تھے
کیا اللہ تعالیٰ اپنے بندے (صلی اﷲ تعالیٰ علیک وسلم) کے لئے کافی نہیں ہے؟ اورآپ کو ان سے ڈراتے ہیں جو اللہ تعالیٰ کے غیر ہیں اور جسے اللہ تعالیٰ گمراہ کردے اس کا تو کوئی ہادی نہیں ہے
اور جسے اللہ تعالیٰ ہدایت دے اُس کو کوئی گمراہ کرنے والا نہیں ہے،کیا اللہ تعالیٰ غالب اورجرم پر گرفت کرنے والا نہیں ہے؟
اگر آپ ان سے پوچھیں کہ آسمان اور زمین کو کس نے پیدا کیا ہے ؟ تو وہ ضرور کہیں گے کہ اﷲ تعالیٰ نے ، فرما دیں ذرا دیکھو تو سہی کہ اﷲ تعالیٰ کے بغیر جن کی تم عبادت کر رہے ہو اگر مجھے تکلیف دینے کا اراد ہ فرمائے تو کیا یہ اس کی تکلیف کو دور کر دیں گے؟ یا اﷲ تعالیٰ مجھ پر رحم فرمانا چاہے تو کیا وہ اس کی رحمت کو روک سکتے ہیں؟ آپ( علیک الصلوۃ والسلام) فرمائیں میرے لیے اﷲ تعالیٰ کافی ہے اسی پر بھروسہ کرنے والے بھروسہ کرتے ہیں
فرما دیں کہ اے میری قوم!تم اپنے مقام پر عمل کرتے رہو میں بھی تو عمل کر رہا ہوں جلدی تمہیں پتہ چل جائے گا
کہ جس پر عذاب آتا ہے اسے رسوا کر دیتا ہے اس پر سدا باقی رہنے والا عذاب اترے گا
ہم نے لوگوں کے لیے ٹھیک ٹھیک انداز سے کتاب اتاری ہے جو راہ ِ ھدایت پر چلتا ہے وہ اپنی جان کے لیے چلتا ہے اور جو گمراہی اختیار کرتا ہے تو اپنی جان کے خلاف گمراہی قبول کرتا ہے آپ ان کے ذمہ دار نہیں ہیں
اللہ تعالیٰ موت کے وقت پوری طرح جانوں کو لے لیتا ہے اور ان جانوں کو بھی نیند میں لے لیتاہے جن کے لیے موت نہیں آتی ہے اس جان کو روک لیتا ہے جس پر موت کا فیصلہ ہو چکا ہے اور مقررہ عرصے کے لیے دوسری کو چھوڑ دیتا ہے یقیناً اس میں غور و فکر کرنے والی قوم کے لیے نشانیاں ہیں
کیا انہوں نے اﷲ تعالیٰ کو چھوڑ کے سفارشی بنا لئے ہیں؟ فرما دیجئے اگر وہ نہ تو کسی شے کے مالک ہوں اور نہ ان میں عقل ہو
فرما دیجئے شفاعت کا سارا اختیار اللہ تعالیٰ کو ہے آسمانوں اور زمین کا ملک اسی کا ہے پھر تم اسی کی طرف پلٹائے جائو گے
جب ایک اﷲ تعالیٰ کا ذکر آتا ہے تو جو آخرت پر ایمان نہیں رکھتے ان کے دل سکڑنے لگتے ہیں اور جب اﷲ تعالیٰ کے غیروں کا ذکر آتا ہے تو وہ بڑے خوش ہوتے ہیں
فرما دیجئے کہ اے آسمانوں اور زمین کے پیدا فرمانے غیب اور شہادت کے جاننے والے! اے اﷲ کریم تو اپنے بندوں میں فیصلہ فرماتا ہے ان چیزوں کا جن میں ان کا اختلاف ہے
اور اگرجن لوگوں نے ظلم کیا ہے جو کچھ زمین میں ہے اور اس کی مثل اور بھی ہو تو یہ بد ترین عذاب سے قیامت کے دن چاہیں گے کہ یہ فدیہ دیں اﷲ تعالیٰ کی طرف سے ایسی بات سامنے آئے گی جس کا انہیں گمان بھی نہیں تھا
اب ان کے اعمال کی برائیاں ان کے سامنے آ جائیں گی اور انہیں وہ بات جس کا وہ مذاق اڑایا کرتے تھے گھیر لے گی
جب انسان کو کوئی تکلیف چھوتی ہے تو وہ ہمیں پکارتا ہے جب ہم اسے اپنی طرف سے رحمت عطا فرماتے ہیں تو کہتا ہے یہ تو مجھے میرے علم کی وجہ سے ملی ہے بلکہ یہ تو آزمائش ہے لیکن اکثر لوگ بے خبر ہیں
جو ان سے پہلے تھے انہوں نے بھی ایسی باتیں کی تھیں تو انہیں ان کی کمائی کام نہ آئی
ان کے اعمال کی بد ترین بات انہیں ملی اور ان میں جو ظالم ہیں تو انہیں بھی ان کی کمائی کی بد ترین بات پہنچے گی اور وہ اﷲ تعالیٰ کی گرفت سے بچ نہیں سکتے
کیا انہیں پتہ نہیں ہے کہ اﷲ تعالیٰ جس کے لیے چاہتا ہے رزق پھیلا دیتا ہے اور جس کے لیے چاہتا ہے تنگ کر دیتا ہے یقیناً اس میں ایماندار قوم کے لیے نشانیاں ہیں
فرما دیجئے اے میرے بندو!جنھوں نے اپنی جانوں پر زیادتی کی ہے اللہ تعالیٰ کی رحمت سے نا اُمید نہ ہوں، اللہ تعالیٰ سب گناہوں کو معاف فرما دے گاوہ بڑا بخشنے والا سدا رحم فرمانے والا ہے
اوراپنے رب کی طرف رجوع کرو اور اس کی فرماں برادری کرو اس سے پہلے کہ تم پر عذاب مسلط ہو جائے اور پھر تمہاری امداد کو کوئی نہ پہنچے
اور پیروی کرو اس حسین خبر کی جو تمہارے رب کی طرف سے تمہاری طرف اتاری گئی ہے اس سے پہلے کہ اچانک عذاب آ جائے اور تمہیں شعور بھی نہ ہو
وہاں توہر جان پکار اٹھے گی ہائے افسوس! میں نے اﷲتعالیٰ کے سامنے بے حد کوتاہیاں کیں اور میں تو مذاق اڑایا کرتا تھا
یا وہ کہے گی کہ اﷲ تعالیٰ مجھے ہدایت دیتا تو میں بھی پیرہیز گاروں میں شامل ہوتی
یا جب عذاب دیکھے تو کہے اگر میری واپسی ہوتی تو میں بھی حسن ِ عمل والا ہوتا
ہاں جی میری آیتیں تیرے پاس آئیں تھیں تو نے انہیں جھٹلایا اور تو خوب اکڑا اور تو تو منکروں میں تھا
اور قیامت کے دن آپ دیکھیں گے اُن لوگوں کو جنھوں نے اللہ تعالیٰ کو جھٹلایا کہ ان کے چہرے کالے ہیں کیا جہنم میں مغروروں کا ٹھکانہ نہیں ہے؟
اور اﷲتعالیٰ پرہیزگاروں کو کامیابی کی صورت میں نجات عطا فرمائے گا انہیں برائی نہیں چھوئے گی اور نہ وہ غم زدہ ہوں گے
اﷲ تعالیٰ ہی تو ہر شے کا خالق ہے اور وہ ہر شے کا کارساز ہے
آسمانوں اور زمین کی کنجیاں اُسی کی ہیں اور جنہوں نے اﷲ تعالیٰ کی آیات کا انکار کیا وہ تو خسارہ پسند ہیں
فرما دیجئے او جاہلو! کیا تم مجھے یہ حکم دیتے ہو کہ میں غیر اﷲ کی عبادت کروں
اورا ٓپ سے پہلوں کی طرف وحی فرمائی گئی تھی کہ اگر تم میں سے کوئی بھی شرک کرے گا تو اس کا عمل ضائع ہو جائے گا اور وہ خسارہ ہی خسارہ ہو گا
بلکہ عبادت اللہ تعالیٰ کی کیجئے اور شکر گزاروں میں سے بن جائیے
انہوں نے اﷲ تعالیٰ کے لیے وہ اندازہ نہیں لگایا جو اندازہ لگانے کا ان کا حق تھا اور زمین ساری کی ساری قیامت کے دن اس کی مٹھی میں ہو گی اور آسمان سارے کے سارے اس کے دائیں طرف لپٹے پڑے ہوں گے اﷲ تعالیٰ پاک ہے اور ان کے شرکوں سے بر تر و اعلیٰ ہے
اور صور میں پھونک ماری جائے گی تو جو بھی آسمانوں اور زمین میں ہیں سب بے ہوش ہو جائیں گے سوائے ان کے جو اﷲ تعالیٰ چاہے( کہ وہ بے ہوش نہ ہوں) ایک دفعہ پھر اس میں پھونک ماری جائے گی تو اچانک وہ کھڑے ہو کے دیکھنے لگ جائیں گے
زمین اپنے پروردگار کے نور سے جگمگانے لگے گی اور کتاب رکھی جائے گی نبیوں اور گواہوں کولایا جائے گا اور ان کے درمیان ٹھیک ٹھیک فیصلہ کیا جائے گا اور ان پر زیادتی نہیں ہو گی
اور ہر جان کو اس کے عمل کے مطابق پورا پورا عطا کیاجائے گا اور ان کے افعال کو اﷲ تعالیٰ اچھی طرح جانتا ہے
اور کافروں کو جہنم کی طرف گروہ در گروہ چلایا جائے گا یہاں تک کہ جب وہ وہاں پہنچیں گے تو اس کے دروازے کھول دیئے جائیں گے اور وہاں کے داروغے کہیں گے تمہارے پاس رسول نہیں آئے تھے جو تمہارے پروردگار کی آیتیں تمہارے سامنے پڑھتے تھے اور تمہیں اس دن کی ملاقات سے ڈراتے تھے وہ بولیں گے جی ہاں (آئے تھے) لیکن عذاب کا کلمہ کافروں پر سچ ثابت ہوا
انہیں کہا جائے گا جہنم کے دروازوں سے داخل ہو جائو تم نے ہمیشہ اس میں رہنا ہے اور مغروروں کا ٹھکانہ بد ترین ہے
اور پرہیزگاروں کو جو اپنے رب سے ڈرتے تھے جنت کی طرف گروہ در گروہ چلایا جائے گا جب وہ وہاں پہنچیں گے تو جنت کے دروازے کھول دیئے جائیں گے اور جنت کے داروغے کہیں گے تم پر سلام ہو تم تو پاکیزہ لوگ تھے تم ہمیشہ رہنے کے لیے اس میں داخل ہو جائو
اور وہ کہیں گے سب تعریفیں اﷲ تعالیٰ کی ہیں جس نے ہمارے ساتھ سچا وعدہ فرمایا اور ہمیں زمین کا وارث بنایا ہم جہاں چاہیں گے جنت میں ٹھہریں گے کام کرنے والوں کی اجرت بہتر ہے
اور آپ فرشتوں کو دیکھیں گے کہ عرش کے اردگرد وہ صف بستہ ہیں اپنے رب کی حمد کی تسبیحیں پڑھتے ہیں اب ان کے درمیان حق اور سچ کا فیصلہ ہو گا اور کہا جائے گا سب تعریفیں سب دنیائوں کے پالنے والے کے لیے ہیں