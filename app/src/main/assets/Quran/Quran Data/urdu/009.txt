اللہ تعالیٰ اور اس کے رسول( علیہ الصلوٰۃ والسلام) کی طرف سے جن مشرکوں کے ساتھ تمہارا عہد ہے ان سے اب برآۃ ہے
مشرکو تم زمین میں چار ماہ گھوم پھر لو اور جان لو کہ تم اللہ کریم کو(اپنے حربوں سے) ہر گزروک نہیں سکتے اوربلیقین اللہ تعالیٰ کافروں کو رُسوا فرمانے والا ہے
اور اللہ تعالیٰ اور اس کے رسول(علیہ الصلوٰۃ والسلام) کی طرف سے بڑے حج کے دن یہ اعلان ہے کہ یقینا اللہ تعالیٰ اور اس کا رسول(علیہ الصلوٰۃ والسلام) بھی مشرکوں سے بری ہے اگر اب بھی تم توبہ کرلو تو تمہارے لیے بہت بہترہے اوراگر تم پشت پھیر کے چل پڑوتو جان لو کہ تم اللہ کریم کو ہر گز(اپنی چالوں سے)روک نہیں سکتے ،محبوب(صلی اﷲ تعالیٰ علیک وسلم)! آپ کافروں کو دردناک عذاب کی بشارت دیجئے
ہاں جن سے تم نے عہد کیا ہے اور وہ مشرک ہیں اور انہوں نے اپنے عہد کو توڑا نہیں ہے اور تمہارے مقابلے میں کسی اور کی مدد نہیں کی تو ان کے ساتھ مقررہ مدت تک عہد کو پورا کرو بیشک اللہ تعالیٰ پرہیز گاروں کو پسند فرماتا ہے
پھر جب حرمت والے مہینے گزر جائیں توجہاں بھی کافروں کو تم پائو ان سے لڑائی کرو انہیں پکڑو انہیں گھیر لو اور ہر گھات پر ان کے لیے بیٹھ جائو پس اگر وہ توبہ کر یں، نماز قائم کریں، زکوۃ دیں تو ان کا راستہ کھلا رکھو یقینا اﷲ تعالیٰ بڑا بخشنے والا سدا رحم فرمانے والا ہے
اورمشرکوں میں سے اگر کوئی آدمی آپ سے پناہ مانگے توآپ اسے پناہ دیدیں تاکہ وہ اللہ تعالیٰ کا کلام سنے پھراسے جائے امن تک پہنچا دیا جائے یہ اس لیے کیونکہ وہ بے علم قوم ہے
بھلامشرکوں کا اللہ تعالیٰ اور رسول(علیہ الصلوٰۃ والسلام) کے ہاں عہد کیسا ہوگا ؟ان لوگوں کو چھوڑ کے جن کے ساتھ تم نے مسجدِحرام کے پاس معاہدہ کیا تھاپس جب تک وہ معاہدے کو باقی رکھیں تم بھی باقی رکھو یقینا اللہ تعالیٰ پرہیزگاروں کو پسند فرماتا ہے
یہ کیسے ہوگا؟ اگر وہ تم پر غالب آجائیں تو وہ کسی رشتہ داری اور کسی عہد کا لحاظ نہیں کریں گے وہ اپنے منہ سے تو تمہیں راضی کرتے ہیں لیکن ان کے دل منکر ہیں اور ان کی اکثریت بد عہد ہے
انہوں نے اللہ تعالیٰ کی آیتوں کے بدلے میں تھوڑا سامعاوضہ لے لیا ہے پھر راہ ِ خدا سے وہ روکتے ہیں یقیناان کے اعمال بد ترین ہیں
کسی مومن کے بارے میں رشتہ داری یا عہد کا وہ لحاظ نہیں رکھتے وہ تو زیادتی کرنے والے لوگ ہیں
پھراگر وہ اب توبہ کر جائیں اور نماز قائم کریں اور زکوۃ دیں تو وہ تمہارے دینی بھائی ہیں اور ہم علم والی قوم کے لیے آیات کھول کھول کے بیان فرماتے ہیں
اوراگر وہ اپنے عہد پختہ کرنے کے بعد توڑ دیں اور تمہارے دین کے بارے میں عیب لگائیں تو کفر کے ائمہ کو مار دو بیشک ان کے عہد اور قسمیں نہیں ہیں ہو سکتا ہے کہ وہ اس طرح باز آ جائیں
کیا تم ان لوگوں سے نہیں لڑتے ہو جنہوں نے اپنے عہد توڑ دیئے ہیں اور انہوں نے قصد کیا تھا کہ رسول( علیہ الصلوٰۃ و السلام) کو نکال دیں گے تو پھر انہوں نے ہی اس خرابی کا آغاز کیا ہے کیاتم ان سے ڈرتے ہو؟ حالانکہ اللہ تعالیٰ اس بات کا مستحق ہے کہ تم اس سے ڈرو اگر تم صاحب ِایمان ہو
تم ان سے جنگ لڑواللہ تعالیٰ تمہارے ہاتھوں انہیں عذاب دے گا، انہیں رسوا کرے گا، ان کے خلاف تمہاری مدد فرمائے گا اور ایماندار قوم کے دلوں کو ٹھنڈک پہنچائے گا
ان کے دلوں کے غصے کو نکال کر دور کر دے گا اللہ تعالیٰ جس پر چاہتا ہے رجوع فرماتا ہے اور اللہ تعالیٰ بڑے علم والا بڑی حکمت والا ہے
کیا تمہارا خیال ہے کہ تمہیں اسی حال میں چھوڑ دیا جائے گا اور اللہ تعالیٰ لوگوں کو سامنے نہیں لائے گا تم میں سے جنہوں نے جہاد کیا ہے اللہ تعالیٰ اور رسول( علیہ الصلوٰۃ و السلام) اور مومنوں کو چھوڑ کے کسی اور کو بھیدی نہیں بنایا اللہ تعالیٰ تمہارے اعمال کی خبر رکھتا ہے
مشرکوں کا تو یہ حق نہیں ہے کہ اللہ تعالیٰ کی مسجدیں آباد کرنے چلیں جبکہ وہ خود اپنی جانوں پر کفر کی گواہی دے چکے ہیں ان کے اعمال ضائع ہوگئے ہیں اور آگ میں وہ ہمیشہ رہیں گے
اللہ تعالیٰ کی مسجدوں کو تو وہی آباد کرتے ہیں جن کا اللہ تعالیٰ اور آخرت پر ایمان ہے وہ نماز قائم کرتے ہیں،زکوۃ دیتے ہیں،اللہ تعالیٰ کے بغیر کسی سے ڈرتے نہیں ہیں یہی تووہ لوگ ہیں جو ہدایت پانے والے ہیں
کیا تم نے حاجیوں کو پانی پلادینا یا مسجد حرام کی کچھ عمارت بنا دینا اس عمل کے مقابلے میں سمجھا ہے جو اللہ تعالیٰ پر ایمان رکھتا ہو،قیامت کو مانتا ہو اور راہِ خدا میں جہاد کرتا ہو یہ اللہ تعالیٰ کے ہاں برابر نہیں ہیں اور اللہ تعالیٰ ظالم قوم کو راستہ نہیں دکھاتا
جو لوگ ایمان لائے، ہجرت کی اور راہِ خدا میں اپنی جانوں اور مالوں سے جہاد کیا اللہ تعالیٰ کے ہاں ان کا درجہ بہت بلند ہے اور وہی کامیابی پا نے والے لوگ ہیں
اللہ کریم انہیں اپنی رحمتوں کی اپنی رضا مندی کی اور ایسی جنتوں کی بشارت دیتا ہے جن میں ناز و نعمت سدا رہنے والے ہوں
وہ خود بھی ہمیشہ ہمیشہ وہاں رہیں گے بیشک اللہ تعالیٰ کے ہاں ہی اجر ِعظیم ہے
اے ایماندارو! اپنے باپ دادا کو،اور اپنے بھائیوں کو اپنا ساتھی مت سمجھواگر وہ ایمان پر کفر کو ترجیح دیتے ہوںاور تم میں سے جو بھی ان کو اپنا دوست سمجھے گا سو ایسے لوگ زیادتی کرنے والے ہیں
محبوب(صلی اﷲ تعالیٰ علیک وسلم)! آپ فرمادیں اگر تمہارے آبائو اجداد، تمہارے بیٹے، تمہارے بھائی،تمہاری بیویاں،تمہاری برادریاں اور وہ مال جو تم نے کمائے ہیں، وہ تجارت جس کے مندے کو تمہیں خوف رہتا ہے اور وہ گھر جنہیں تم بہت پسند کرتے ہویہ ساری چیزیں تمہیں اللہ تعالیٰ، اس کے رسول(علیہ الصلوٰۃ والسلام) اور راہِ خدا میں جہاد سے زیادہ محبوب ہوں تو پھرتم انتظار کرو اللہ تعالیٰ اپنا حکم لے آئے گا اور اللہ تعالیٰ فاسق قو م کو راستہ نہیں دکھاتا
یقیناًاللہ کریم نے بے شمار میدانوں میں تمہاری مدد فرمائی ہے حنین کادن یاد کرو جب تمہاری کثرت تمہیں اچھی لگ رہی تھی مگر اس کثرت نے تمہیں کچھ فائدہ نہ دیا اور وسیع ہونے کے باوجود زمین تمہارے لیے تنگ ہوگئی پھر تم پشت پھیر کر بھاگ کھڑے ہوئے
پھر اللہ کریم نے اپنے رسول( علیہ الصلوٰۃ و السلام) پر بھی اور مومنوں پر بھی اپنی طرف سے تسکین اتاری اور ایسی فوجیں بھیجیں جنہیں تم نہیں دیکھ رہے تھے اللہ کریم نے کافروں کو عذاب دیا اور یہی کافروں کی جزا ہے
پھر اللہ تعالیٰ اس کے بعد بھی جس کی چاہتا ہے توبہ قبول فرماتا ہے اور اللہ تعالیٰ بہت بخشنے والاسدا رحم فرمانے والا ہے
اے ایماندارو ! بے شک مشرک ناپاک ہیں وہ اس حرمت والی مسجد کے قریب اس سال کے بعد نہیں آسکتے اور اگر تمہیں محتاجی کا خوف ہے تو اللہ تعالیٰ اگر چاہے گا تو اپنے فضل سے تمہیں غنی کردے گا یقینا اللہ تعالیٰ خوب علم بڑی حکمت والا ہے
تم ان لوگوں سے لڑو جو اللہ تعالیٰ اور آخرت پر ایمان نہیں رکھتے جسے اﷲ تعالیٰ اور رسول ( علیہ الصلوٰۃ والسلام) نے حرام قرار دیا ہے اسے حرام قرار نہیں دیتے اور نہ ہی وہ دین ِ حق کو اختیار کرتے ہیں یہ وہی لوگ ہیں جنہیں تم سے پہلے کتاب دی گئی تھی اس وقت تک ان سے جنگ لڑو کہ وہ اپنے ہاتھ سے جزیہ دیں اور اپنے مغلوب ہونے کو تسلیم کرلیں
اوریہود نے کہا عزیر(علیہ السلام)اللہ تعالیٰ کا بیٹا ہے اور عیسائیوں نے کہا مسیح(علیہ السلام) اللہ تعالیٰ کا بیٹا ہے یہ( بے تُکی بات )ان کے مونہوں سے نکلی ہے وہ پہلے کافروں کی بات کی نقل اتار رہے ہیں اللہ تعالیٰ انہیں ہلاک فرمائے کدھر بھٹک رہے ہیں
انہوں نے اپنے پادریوں اور راہبوں کو اللہ تعالیٰ کو چھوڑ کر پروردگار بنا لیا اور مسیح ابن مریم کو بھی حالانکہ انہیں اس کے بغیر کوئی حکم نہیں ملا تھا کہ وہ صرف ایک اللہ  کی عبادت کریں جس کے سوا اور کوئی معبود نہیں ہے اور جسے وہ شریک بناتے ہیں وہ اس سے پاک ہے
یہ چاہتے ہیں کہ اللہ تعالیٰ کے نور کو پھونکوں سے بجھا دیں اللہ تعالیٰ ان کی ( حرکتوں کا) انکار فرماتا ہے وہ تو اپنے نور کو کمال تک پہنچائے گا اگرچہ اس بات کو کافر ناپسند کریں
وہ تو اﷲ تعالیٰ ہی ہے جس نے اپنے رسول(علیہ الصلوٰۃ والسلام) کو ہدایت اور دین ِحق دیکر بھیجا تاکہ وہ اسے سب دینوں پر غالب فرمادے اگرچہ مشرکوں کو یہ ناگوار ہو
اے ایماندارو!بہت سے اصحاب ِ علم اور بہت سے راہب باطل طریقے سے لوگوں کا مال کھاتے ہیں اور راہ خدا سے روکتے ہیں اوروہ لوگ جو سونے اور چاندی کو اکٹھا کرکے رکھتے ہیں اور راہ ِخدا میں خرچ نہیں کرتے انہیں درد ناک عذاب کی بشارت دیجئے
جس دن اس سونے اور چاندی کو جہنم کی آگ میں گرم کیا جائے گا پھراسی سے ان کے ماتھے ،ان کے پہلو اوران کی پشتیں داغ دیئے جائیں گے، یہ ہے تمہارا خزانہ اپنی جانوں کے لیے اکٹھا کیا ہواسو تم اس کا ذائقہ چکھو جو خزانہ جمع کرتے تھے
یقیناً اللہ تعالیٰ کے ہاں مہینو ں کی تعداد اﷲ تعالیٰ کی کتاب میں بارہ مہینے ہے جس دن اللہ تعالیٰ نے آسمانوں اور زمین کو پیدا فرمایاان میں سے چارمہینے (رجب، ذوالقعدہ، ذوالحجہ اور محرم) حرمت والے ہیں یہ سیدھا دین ہے سو تم ان مہینوں میں اپنی جانوں پر زیادتی نہ کرواور تم مشرکوں سے مل کے لڑائی کروجس طرح وہ مل کے تمہارے ساتھ لڑائی کرتے ہیں اور جان لو اللہ تعالیٰ پرہیز گاروں کے ساتھ ہے
یقیناً مہینے کا اپنی جگہ سے آگے پیچھے ہٹا نا کفر میں زیادتی ہے اس کے ذریعے اﷲ تعالیٰ کافروں کو گمراہ کرتا ہے وہ ایک سال اسے حلال سمجھتے ہیں دوسرے سال اسے حرام قرار دیتے ہیں تاکہ اﷲ تعالیٰ کے حرام کیے ہوئے کی گنتی پوری کرلیں پھر وہ اسے حلال کرتے ہیں جسے اللہ تعالیٰ نے حرام قرار دیا ہے ان کے برے اعمال ان کے لیے مزین کر دیئے گئے اور اللہ تعالیٰ کافر قوم کو ہدایت نہیں دیتا
اے ایماندارو! تمہیں کیا ہوگیا ہے کہ جب تمہیں کہا جاتا ہے کہ راہِ خدا میں تیار ہو کے نکلو تو تم بوجھل ہو کے زمین کی طرف گرتے ہو، کیا تم ہدایت کے بدلے دنیا کی زندگی پر راضی ہوگئے ہو؟ دنیا کی زندگی کا ساما ن آخرت کے مقابلے میں بہت ہی تھوڑا ہے
اگر تم کفر کے مقابلے میں نہیں نکلوگے تو اﷲ تعالیٰ تمہیں دردناک عذاب دے گا اور تمہاری جگہ کسی اور قوم کو بدل کے لے آئے گا تم اللہ تعالیٰ کا کچھ بھی نہیں بگاڑ سکوگے اللہ تعالیٰ ہر چیز پر قادر ہے
اگر تم محبوب (صلی اﷲ تعالیٰ علیک وسلم) کی مدد نہیں کرو گے تو بیشک اللہ تعالیٰ نے ان کی مدد فرمائی تھی جب کافروں نے انہیں اپنے شہر سے نکلنے (محبور کر)دیا تھا اوروہ دو میں سے ایک تھے جب وہ دونوں غار میں تھے تو اپنے ساتھی سے فرمارہے تھے آپ مغموم نہ ہوں یقینااللہ تعالیٰ ہمارے ساتھ ہے اللہ تعالیٰ نے ان پر اپنا سکون اتارا اور ایسی فوج سے تائید فرمائی جسے مسلمانو تم نے نہیں دیکھا کافروں کا کلمہ اﷲ تعالیٰ نے پست کر دیا اور اﷲ تعالیٰ کی بات اونچی ہو کر رہی اوراللہ تعالیٰ غالب حکمت والا ہے
تم ہلکے پھلکے یا بوجھل ہو کے نکلو اور اپنے مالوں اور جانوں سے راہِ خدا میں جہاد کرویہ تمہارے لیے بہتر ہے اگر تم جانتے ہو
اگر وہ مال قریب کا ہوتا یا سفر بھی عامیانہ ہوتا تو یہ آپ کے پیچھے پیچھے چلتے لیکن ان کے لیے تو مسافت لمبی ہوگئی وہ اللہ تعالیٰ کی قسمیں بھی کھائیں گے کہ اگر یہ ہماری سکت میں ہوتا توہم تمہارے ساتھ نکلتے وہ اپنی جانوں کو ہلاک کررہے ہیں اللہ تعالیٰ کو پتہ ہے کہ وہ واقعی جھوٹے ہیں
اللہ کریم نے اس بات کو ایک طرف کردیا آپ(علیک الصلوٰۃ والسلام) نے انہیں اجازت کیوں دیدی تھی(اگر اجازت نہ دیتے) تو آپ کے سامنے سچے ظاہر ہو جاتے اور جھوٹے بھی کھل کے سامنے آ جاتے
آپ(علیک الصلوٰۃ والسلام) سے وہ تو اجازت نہیں مانگتے جن کا اللہ تعالیٰ اور آخرت پر ایمان ہے وہ اپنے مالوں اور جانوں کے ذریعے جہاد کریں گے اور اللہ تعالیٰ پرہیز گاروں کو جانتا ہے
آپ سے رخصت تو وہ مانگتے ہیں جن کا اللہ تعالیٰ اور آخرت پر ایمان نہیں ہے ان کے دلوں میں شک ہے اور وہ اس شک میں بھٹک رہے ہیں
اگر نکلنے کا پروگرام ہوتا تو اس کے لیے یہ تیاری کرتے اللہ تعالیٰ کو ان کااٹھ کے میدان جہاد میں جانا پسند نہیں تھا تو اس نے انہیں روک دیا اور یہ کہہ دیا کہ پیچھے رہ جانے والوں کے ساتھ تم بھی بیٹھ جائو
اگر وہ تمہارے ساتھ نکلتے تو خرابی میں ہی اضافہ کرتے اور تمہارے درمیان اِدھر اُدھر دوڑتے اور فتنے کی تلاش کرتے رہتے اور تمہارے اندر ان کے جاسوس بھی پھیلے ہوئے ہیں اوراللہ تعالیٰ ظالموں کو خوب جانتا ہے
انہوں نے اس سے پہلے بھی فتنے کو ڈھونڈا تھا اور مختلف مشورے بدل بدل کے دیتے تھے پھر حق آگیا اللہ تعالیٰ کا معاملہ ظاہر ہوگیاجبکہ انہیں یہ بات نا پسند تھی
ان میں سے توکچھ لوگ یہ کہتے ہیں کہ ہمیں اجازت دیجئے اور ہمیں فتنے میں نہ ڈالیئے سنو !وہ تو فتنے میں پہلے ہی گر چکے ہیں اور کافروں کو جہنم گھیرنے والی ہے
اگر تمہیں کوئی اچھائی آئے تو انہیں بڑی بری لگتی ہے اور تم پر کوئی مصیبت آپڑے تو کہتے ہیں ہم نے تو اس سے پہلے ہی احتیاط کر لی تھی وہ مڑ کے جاتے ہیں تو بڑے خوش ہوتے ہیں
محبوب(صلی اﷲ تعالیٰ علیک وسلم)! آپ فرمادیں کہ جو اللہ تعالیٰ نے ہمارے لیے لکھ رکھی ہے ہمیں صرف وہی بات پہنچے گی وہ ہمارا کار ساز ہے اور اللہ تعالیٰ پر ہی مومنوں کا توکل ہے
آپ (علیک الصلوٰۃ والسلام) فرمادیجئے دو اچھائیوں میں سے تم ایک کا ہمارے لیے انتظار کررہے ہو اور ہم اس انتظار میں ہیں کہ اللہ تعالیٰ تمہیں اپنے پاس سے عذاب دے گا یا ہمارے ہاتھوں تم پر تکلیف پہنچے گی سو تم بھی انتظار کرو ہم بھی انتظار کررہے ہیں
فرمادیجئے تم خوشی سے یا ناخوشی سے خرچ کرو تمہاری طرف سے اب کوئی بات قبول نہیں ہوگی یقیناتم فاسق قوم ہو
صرف اسی وجہ سے ان کے خرچ قبول نہیں ہوئے کہ وہ اللہ تعالیٰ اور رسول( علیہ الصلوٰۃ و السلام) کے منکر ہیں وہ نماز کے لیے بڑی سستی سے آتے ہیں اور خرچ بھی بڑی ناپسندیگی سے کرتے ہیں
محبوب(صلی اﷲ تعالیٰ علیک وسلم)! ان کے مال اور ان کی اولاد کی کثرت آپ لوگوں کو تعجب میں نہ ڈالے، بس اللہ تعالیٰ چاہتا ہے کہ اسی کے ذریعے انہیں دنیوی زندگی میں عذاب دے اور ان کی جانیں اس حال میں نکلیں کہ وہ کفر پر ہوں
وہ اللہ تعالیٰ کی قسمیں کھاتے ہیں کہ وہ تمہارے ساتھ ہیں حالانکہ وہ تمہارے ساتھ نہیں ہیں یہ تو ایک بزدل قوم ہے
اگر انہیں کوئی پناہ کی جگہ ملتی، یا کوئی غار ملتا یا کہیں گھس جانے کی جگہ ملتی تورسیاں تڑوا کر اس کی طرف بھاگتے
اوران میں سے کچھ وہ لوگ ہیں جو صدقات کے بارے میں آپ پر طعنوں کے تیر برساتے ہیں پھر اگر انہیں کچھ دے دیا جائے تو راضی ہیں اور نہ دیا جائے تو وہ نا خوش ہوجاتے ہیں
اوراگر اﷲ تعالیٰ اور اس کے رسول(علیہ الصلوٰۃ والسلام) کے دیئے پر راضی اور خوش ہوتے اور کہتے کہ ہمارے لیے اﷲ تعالیٰ کافی ہے ہمیںاللہ تعالیٰ اپنے فضل سے اور اس کا رسول(علیہ الصلوٰۃ والسلام) اپنے فضل سے دے گا یقینا ہم اللہ تعالیٰ کی طرف رغبت کرنے والے ہیں
یہ سارے صدقات ا ور زکوۃ تو صرف فقیروں، مسکینوں اوران کے لیے کام کرنے والے لوگوں، اور جن کا دل پر چانا ہے نیز گردنیں چھڑانے کے لیے، مقروضوں کے لیے ،راہِ خدا میں دینے کے لیے اور مسافروں کے لیے ہیں یہ اللہ تعالیٰ کی طرف سے فرض ہے اور اللہ تعالیٰ علم و حکمت والا ہے
اوران میں کچھ ایسے لوگ بھی ہیں جواپنی بدگوئی سے نبی (علیہ الصلوٰۃ و السلام) کو اذیت دیتے ہیں اورکہتے ہیں وہ کانوں کے کچے ہیں، فرمادیجئے وہ سنتے ہیں جس میں تمہارا بھلا ہے وہ تو اﷲ تعالیٰ پر یقین رکھتے ہیں اور مومنوں کی بات بھی مانتے ہیں اور ایماندار قوم کے لیےسراپا رحمت ہیں اور جو اللہ تعالیٰ کے رسول کو دکھ پہنچاتے ہیں ان کے لیے درد ناک عذاب ہے
(منافق) تمہارے سامنے اللہ تعالیٰ کی قسمیں کھاتے ہیں تاکہ تمہیں خوش کریں حالانکہ اللہ تعالیٰ اور اس کا رسول (علیہ الصلوٰۃ و السلام)زیادہ حقدار ہے کہ وہ اسے راضی کریں اگر وہ ایماندار ہیں
کیا وہ نہیں جانتے کہ جو اللہ تعالیٰ اور اس کے رسول(علیہ الصلوٰۃ و السلام) کی مخالفت کرتاہے تو اس کے لیے جہنم کی آگ ہے جس میں وہ ہمیشہ رہے گا یہ بہت بڑی رسوائی ہے
منافق ڈرتے ہیں کہ مسلمانوں پر کوئی ایسی سورت نازل نہ ہو جائے جو انہیں بتادے کہ منافقوں کے دلوں میں کیا ہے، فرمایا دیجئے تم مذاق کر لو بیشک اﷲ تعالیٰ جن باتوں سے تم ڈرتے ہو انہیں ظاہر فرمانے والا ہے
اوراگر آپ ان سے پوچھیں تووہ ضرور کہیں گے کہ ہم تو دل لگی اور کھیل میں مصروف تھے، فرمادیجئے کیا تم اللہ تعالیٰ، اس کی آیات اور اس کے رسول سے مذاق کرتے ہو؟
آج معذرت نہ کرو تم ایمان کے بعد کفر کی طرف مائل ہوگئے تھے اگر ہم تمہارے ایک گروہ کو معاف بھی کردیں تو دوسرے گروہ کو اس لیے عذاب دیں گے کہ وہ مجرم تھے
منافق مرد اور منافق عورتیں ایک دوسرے کے ساتھ ہیں وہ برائی کا حکم دیتے ہیں اور نیکی سے روکتے ہیں اور اپنے ہاتھوں کو(راہِ خدا میں خرچ کرنے سے) بند رکھتے ہیں وہ اللہ تعالیٰ کو بھول گئے ہیں اللہ تعالیٰ نے انہیں رحمت سے دور کردیا ہے یقینا ًمنافق ہی فاسق ہیں
اللہ تعالیٰ نے منافق مردوں، منافق عورتوں اور کافروں سے اس بات کا وعدہ فرمایا ہے کہ ان کے لیے جہنم کی آگ ہے جس میں انہیں ہمیشہ رہنا ہے وہ ان کے لیے کافی ہے اور اللہ تعالیٰ نے ان پر پھٹکار اتار دی ہے اور ان کے لیے دائمی عذاب ہے
ان سے پہلے لوگ تھے وہ یقیناً قوت ، مال اوراولاد میں بڑھ کے تھے انہوں نے اپنے انداز سے اپنے حصے کا فائدہ اٹھایاجس طرح  پہلوں نے اپنے حصے کا فائدہ اٹھایا تم بھی اپنے حصے کا فائدہ اٹھا لو جیسے وہ دنیا میں گھس گئے تھے تم بھی دنیا میں گھس گئے ہو ایسے لوگوں کے اعمال دنیا اور آخرت میں رائیگاں ہو جاتے ہیں اور وہی خسارہ اٹھانے والے ہیں
کیاپہلوں کی خبر انہیں نہیں آئی وہ نوح، عاد اور ثمود کی قوم تھی اسی طرح قوم ِابراہیم اور مدین والے تھے اور وہ بھی تھے جن کی بستیاں الٹادی گئی تھیں ان کے پاس واضح نشانیاں لے کر ان کے رسول آئے تھے اللہ تعالیٰ نے ان پر زیادتی نہیں فرمائی لیکن وہ اپنی جانوں پر خود ظلم کرتے تھے
اورمومن مرد اور مومن عورتیں ایک دوسرے کے ساتھی ہیں وہ نیکی کا حکم دیتے ہیں اور منکر بات سے روکتے ہیں، نماز قائم کرتے ہیں، زکوۃ ادا کرتے ہیں اور اللہ تعالیٰ اور اس کے رسول (علیہ الصلوٰۃ و السلام) کی اطاعت کرتے ہیں ان پر اللہ تعالیٰ کا رحم ہوگا یقینا اللہ تعالیٰ بڑا غالب بڑی حکمت والا ہے
اوراللہ تعالیٰ نے مومن مردوں اور مومن عورتوں سے ایسے باغات کا وعدہ فرما رکھا ہے جن کے نیچے نہریں بہہ رہی ہیں وہ ہمیشہ وہاں رہیں گے اور آباد باغات میں پاکیزہ رہائش گاہیں ہیں اور اللہ تعالیٰ کی رضا مندی سب سے بڑی بات ہے اور یہ عظیم کامیابی ہے
اے نبی(صلی اﷲ تعالیٰ علیک وسلم) !آپ کافروں اور منافقوں سے جہاد فرمائیں اور ان پر سختی کریں ان کا ٹھکانہ جہنم ہے اور وہ بد ترین ٹھکانہ ہے
وہ اللہ تعالیٰ کا نام لے کر قسم کھاتے ہیں کہ انہوں نے ایسی باتیں نہیں کہی ہیں حالانکہ انہوں نے کفر کا کلمہ بھی کہا اور اسلام کے بعد کفر کی طرف مائل بھی ہوئے اور پھر اس بات کا قصد کیا جو انہیں مل نہیں سکی اور یہ صرف اس بات کا بدلہ لے رہے ہیں کہ اللہ تعالیٰ نے اور اس کےرسول (علیہ الصلوٰۃ و السلام) نے انہیں اپنے فضل سے غنی کردیا ہے پس اگر وہ توبہ کرتے تو ان کے لیے بہتر ہوتا اگر وہ رخ موڑ دیں گے تو اللہ تعالیٰ انہیں دنیا اور آخرت میں دردناک عذاب دے گا اور زمین میں نہ تو ان کا کوئی حمایتی ہوگا نہ کوئی مددگار
اور ان میں کچھ لوگ وہ ہیں جنہوں نے اللہ تعالیٰ سے عہد کیا تھا کہ اگروہ اپنا فضل ہم پر نازل فرمائے گا تو ہم ضرور خیرات بھی کریں گے اور نیک لوگوں میں شمار بھی ہوں گے
پس جب اللہ کریم نے ان پر اپنا فضل نازل فرمایاتو وہ بخل کرنے لگ گئے اور پشت موڑ کے منہ پھیرلیا
پس ان کے دلوں میں نفاق ڈیرے ڈال کر بیٹھ گیا اس دن تک جب وہ اللہ تعالیٰ سے ملیں گے یہ اس لیے کہ انہوں نے اللہ تعالیٰ کے ساتھ وعدہ خلافی کی اور وہ زندگی میں جھوٹ بولتے رہے
کیا انہیں پتہ نہیں کہ اللہ تعالیٰ ان کی مخفی باتوں اور ان کی سرگوشیاں کو بھی جانتا ہے اور اللہ تعالیٰ غیبوں کا جاننے والا ہے
وہ لوگ جو صدقات دینے والے فرماں بردار مومنوں کو طعنے مارتے ہیں اور انہیں بھی جن کے پاس سوائے اپنی محنت کے کچھ نہیں ہوتا تو یہ منافق ان دونوں گروہوں کا مذاق اڑاتے ہیں اللہ تعالیٰ انہیں اس ٹھٹھے کی جزا دیتا ہے اور ان کے لیے درد ناک عذاب ہے
ان کے لیے بخشش مانگیں یا نہ مانگیں اگر ستردفعہ بھی بخشش مانگیں تو اللہ تعالیٰ انہیں نہیں بخشے گا یہ اس لیے کہ وہ اللہ تعالیٰ اور رسول(علیہ الصلوٰۃ و السلام) کے منکر ہیں اور اللہ تعالیٰ فاسق قوم کو ہدایت نہیں دیا کرتا
نبی پاک (علیہ الصلوٰۃ والسلام)کی مخالفت کی وجہ سے پیچھے رہ جانے والے اپنی نشستوں پر بیٹھ کر بہت خوش ہوئے اور انہوں نے یہ بات ناپسند کی کہ اپنے مالوں اور جانوں کو لے کر اللہ تعالیٰ کے راستے میں جہاد کریں انہوں نے لوگوں کو بھی کہاکہ گرمیوں میں کوچ نہ کرو ، فرما دیجئے اگر ان میں سمجھ ہے تو جہنم کی آگ بہت زیادہ گرم ہے
انہیں توچاہئے کہ ہنسیں کم اور روئیں زیادہ یہ ان کے گناہوں کی کمائی کا بدلہ ہے
اگر اللہ تعالیٰ آپ کو ان میں سے ایک گروہ کے پاس واپس لے جائے اور وہ آپ سے میدان جہاد میں جانے کی اجازت مانگیں تو آپ ( علیک الصلوٰۃ والسلام) فرمادیں میرے ساتھ ہر گز اب کبھی بھی جہاد مل کر نہیں کرنا اور میرے ساتھ مل کر دشمنوں کے ساتھ کبھی جنگ نہیں لڑنی تم پہلی دفعہ پیچھے بیٹھنے پر راضی تھے اب جو پیچھے رہ گئے انہی کے پاس بیٹھو
ان میں سے اگر کوئی مر جائے تو آپ اس کا جنازہ نہ پڑھیں اوراس کے لیے دعا نہ مانگیں اور نہ ہی جا کر اس کی قبر پر کھڑے ہوں بے شک انہوں نے اﷲ تعالیٰ اور رسول (علیہ الصلوٰۃ والسلام) کے ساتھ کفر کیا ہے اور وہ فسق کی حالت میں مرے ہیں
محبوب(صلی اﷲ تعالیٰ علیک وسلم) !ان کے مال اور ان کی اولاد یں آپ کو حیرت اور تعجب میں نہ ڈالیں یقینااللہ تعالیٰ چاہتا ہے کہ ان کے ذریعے دنیا میں انہیں عذاب دے اور ان کی جانیں اس طرح نکلیں کہ وہ کفرکی حالت پر ہوں
اورجب کوئی سورت اترتی ہے کہ اللہ تعالیٰ پر ایمان لائو اور اللہ تعالیٰ کے رسول(علیہ الصلوٰۃ و السلام) کے ساتھ مل کر جہاد کرو تو جوان میں سے مقدور والے ہیں وہ آپ سے اجازت پوچھنے آجاتے ہیں اور آپ (علیک الصلوٰۃ و السلام) سے کہتے ہیں کہ ہمیں چھوڑ جائیں تاکہ ہم یہاں بیٹھنے والوں کے ساتھ رہ جائیں
وہ اس بات پر راضی ہیں کہ وہ بیٹھنے والیوں کے ساتھ رہ جائیں ان کے دلوں پر مہر لگادی گئی ہے پس وہ سمجھتے نہیں ہیں
لیکن رسول اقدس (علیہ الصلوٰۃ و السلام )اور وہ لوگ جو آپ پر ایمان لائے ہیں وہ تو اپنے مالوںاور جانوں سے جہاد کرتے ہیں اور ان کے لیے ہی سب بھلائیاں ہیں اور یہی فلاح پانے والے ہیں
اللہ تعالیٰ نے ان کے لیے ایسے باغات تیار کر رکھے ہیں جن کے نیچے نہریں بہتی ہیں وہ وہاں ہمیشہ رہیں گے یہ عظیم کامیابی ہے
اور بہانے بنانے والے بدو آئے تاکہ انہیں اجازت مل جائے اور جنہوں نے اللہ تعالیٰ اور رسول (علیہ الصلوٰۃ و السلام )سے جھوٹ بولا وہ بیٹھے رہے ان میں سے جنہوں نے کفر کیا انہیں جلددردناک عذاب پہنچے گا
کمزوروں، مریضوں اور ان لوگوں پر جن کے پاس مال نہیں جسے خرچ کریں کوئی حرج نہیں ( اگر وہ پیچھے رہ جائیں ) جب وہ اللہ تعالیٰ اور رسول( علیہ الصلوٰۃ و السلام) سے مخلص ہوں نیکوکاروں پر الزام کی کوئی وجہ نہیں اور اللہ تعالیٰ بڑاغفور اور سدا رحیم ہے
اور نہ ہی ان لوگوں پر کوئی الزام ہے کہ جب وہ آپ کے پاس حاضر ہوں تاکہ آپ انہیں سوار کریں اور آپ ( علیک الصلوٰۃ والسلام) فرمائیںکہ میرے پاس کوئی سواری نہیں جس پر تمہیں سوار کروں تو وہ اس حال میں لوٹے کہ انکی آنکھیں غم سے آنسو بہارہی تھیں کہ ان کے پاس خرچ کرنے کے لیے کچھ نہیں ہے
الزام تو صرف ان لوگوں پر ہے جو آپ ( علیک الصلوٰۃ والسلام) سے اجازت مانگتے ہیں حالانکہ وہ مالدار ہیں وہ اس بات پر راضی ہوگئے کہ پیچھے رہنے والیوں کے ساتھ رہیں اللہ تعالیٰ نے ان کے دلوں پر مہر لگادی سو وہ نہیں جانتے
جب تم ان کی طرف لوٹ کر جائو گے تووہ تمہارے سامنے بہانے بنائیں گے، آپ(علیک الصلوٰۃو السلام) فرمادیجئے ہم تم پر ہر گز اعتبار نہیں کریں گے بہانہ سازی چھوڑ دو اﷲ تعالیٰ نے تمہاری خبروں سے ہمیں آگاہ فرما دیا ہے اللہ تعالیٰ اور اس کے رسول (علیہ الصلوٰۃ والسلام)تمہارا عمل دیکھیں گے پھر تم اﷲ تعالیٰ کی طرف لوٹائے جائو گے جو پوشیدہ اور ظاہر کا جاننے والا ہے وہ تمہیں تمہارے اعمال پر مطلع فرمائے گا
جب تم لوٹ کے جائو گے تو وہ تمہارے سامنے اللہ تعالیٰ کی قسمیں کھائیں گے تاکہ تم انہیں معاف کردو پس تم ان سے منہ موڑ لو یقینا وہ ناپاک ہیں اور ان کا ٹھکانہ جہنم ہے یہ ان کی کمائی کا بدلہ ہے
وہ اس لیے قسمیں کھاتے ہیں تاکہ تم ان سے راضی ہوجائو اگر تم راضی بھی ہوجائو تو اللہ تعالیٰ نافرمان قوم سے راضی نہیں ہوتا
بدوی کفر اور نفاق میں بہت سخت ہیں اور وہ ان حدوں کو نہیں جانتے جو اللہ تعالیٰ نے اپنے رسول( علیہ الصلوٰۃ و السلام) پر نازل فرمائی ہیں اور اللہ تعالیٰ سب کچھ جاننے والا بڑا دانا ہے
اور کچھ بدو ایسے ہیں کہ جو وہ راہ ِ خدا میں خرچ کرتے ہیں وہ تو تاوان ہے وہ تمہارے لیے زمانے کی گردشوں کا انتظار کررہے ہیں بری گردش انہی پر پڑے گی اللہ تعالیٰ سب کچھ سننے والا اور سب کچھ جاننے والا ہے
اور کچھ دیہاتی ایسے بھی ہیں جو اللہ تعالیٰ اور قیامت کے دن پر ایمان رکھتے ہیں اور جو خرچ کرتے ہیں اسے قرب الٰہی اور رسول پاک( علیہ الصلوٰۃ و السلام) کی دعائوں کا ذریعہ سمجھتے ہیں جی ہاں بیشک وہ ان کے لیے قرب کا باعث ہے اللہ تعالیٰ ضرور انہیں اپنی رحمت میں داخل فرمائے گا یقینا اللہ تعالیٰ بڑا غفور اورسدا رحیم ہے
اور وہ لوگ جو پہلے ایمان لائے خواہ وہ مہاجر ہوں یا انصار اور جنہوں نے حسن ِ عمل کے ساتھ ان کی پیروی کی اللہ تعالیٰ ان سے راضی ہو گئے اور وہ اللہ کریم سے راضی ہو گئے اللہ تعالیٰ نے ان کے لیے ایسے باغات تیار کررکھے ہیں جن کے نیچے نہریں بہتی ہیں اور وہ وہاں ہمیشہ ہمیشہ رہیں گے یہ عظیم کامیابی ہے
مسلمانو! تمہارے اردگرد نفاق سے بھرے ہوئے بدوی ہیں کچھ مدینے کے بھی لوگ ہیں جو اپنی منافقت پر پختہ ہوگئے ہیں آپ تو انہیں نہیں جانتے ہم انہیں جانتے ہیں جلدی ہی ہم انہیں دو دفعہ عذاب دیں گے پھر وہ عظیم عذاب کی طرف پلٹا دیئے جائیں گے
اورکچھ اور بھی ہیں جنہوں نے اپنے گناہوں کا اعتراف کرلیا انہوں نے نیک اعمال برے اعمال کے ساتھ ملا دیئے ،ہو سکتا ہے کہ اللہ کریم ان کی طرف رجوع فرمائے یقینا اللہ کریم بڑابخشنے والا سدا رحم فرمانے والا ہے
محبوب(صلی اﷲ تعالیٰ علیک وسلم)! ان کے مالوں سے آپ صدقہ لے کر انہیں پاک فرمادیں اور صدقے سے ان کا تزکیہ فرما دیں اور ان کے لیے دعا مانگیں یقینا آپ ( علیک الصلوٰۃ والسلام) کی دعا ان کے لیے ذریعۂ سکون ہے اوراللہ کریم خوب سننے والا خوب جاننے والا ہے
کیا انہیں پتہ نہیں ہے کہ بندوں کی طرف سے توبہ اﷲ تعالیٰ قبول فرماتا ہے اور ان کے صدقات کو بھی لے لیتا ہے اور یقینا اللہ کریم بڑا توبہ قبول فرمانے والا بہت ہی مہربان ہے
اورفرمادیجئے تم اپنے عمل جاری رکھو اللہ تعالیٰ اور اس کے رسول(علیہ الصلوٰۃ والسلام) اور مومن بھی تمہارے اعمال کو دیکھیں گے پھر تم غیب و شہادت کے جاننے والے اللہ کریم کی طرف پلٹائے جائوگے، وہ ذات ِپاک تمہیں بتائے گی کہ تمہارے اعمال کیا تھے
کچھ اوربھی ہیں جنہیں اﷲ کریم  کے حکم سے مہلت دی گئی ہے اﷲ تعالیٰ یا تو انہیں عذاب دے گا یا ان کی طرف رجوع فرمائے گا اﷲ کریم خوب علم و حکمت والا ہے
اوروہ لو گ جنہوں نے ایسی مسجد بنائی جو ضرر کے لیے تھی، کفر کے لیے تھی، مومنوں کے درمیان تفریق اور پھوٹ ڈالنے کے لیے تھی یہ ان لوگوں کے لیے گھات تھی جو اللہ تعالیٰ اور اس کے رسول(علیہ الصلوٰۃ والسلام) سے اس سے پہلے بھی لڑ چکے ہیں اور وہ قسمیں کھائیں گے کہ ہمارا تو ارادہ بہت ہی اچھائی کا تھااور اللہ کریم گواہ ہے کہ وہ یقینا جھوٹے ہیں
آپ ( علیک الصلوٰۃ والسلام) اس مسجد میں کبھی بھی نہ ٹھہریں یقینا وہ مسجد جس کی بنیاد پہلے دن سے ہی تقویٰ اور پرہیز گاری پر ہے اس بات کی زیادہ مستحق ہے کہ آپ کا قیام اس میں ہو وہاں تو ایسے لوگ ہیں جو طہارت پسند ہیں اوراللہ کریم طہارت والوں سے محبت فرماتا ہے
کیا جس نے اپنی عمارت کی بنیاد اللہ کریم کے تقویٰ اور رضا مندی پر رکھی ہو وہ بہتر ہے یا وہ بہتر ہے جس نے اپنی عمارت کی بنیاد ایک کنارے پر رکھی ہو جو نیچے سے کھوکھلا ہے گرنے والا ہے وہ انہیں جہنم کی آگ میں گرا دیتا ہے اوراللہ تعالیٰ ظالم قوم کو سیدھا راستہ نہیں دکھایا کرتا
یہ عمارت جو انہوں نے تعمیر کی ہے ان کے دلوں میں شک و شبہ اور تردد و اضطراب کا ذریعہ بنی رہے گی مگر یہ کہ ان کے دلوں کو کاٹ دیا جائے اور اللہ کریم خوب علم و حکمت والا ہے
یقیناً اللہ تعالیٰ نے مومنوں سے ان کی جانیں اور ان کے مال خرید لیے ہیں اور اس کے بدلے میں جنت عطافرمادی ہے وہ راہِ خدا میں جہاد کرتے ہیں کافروں کو مارتے بھی ہیں اور خود شہید بھی کردیئے جاتے ہیں اوراللہ تعالیٰ کا تورات، انجیل اورقرآن پاک میں وعدہ حق و سچ ہے اور اﷲ کریم سے زیادہ وعدہ پورا کرنے والا کون ہے جو تم نے تجارت کی اس پر خوش ر ہو یہ عظیم کامیابی ہے
یہ لوگ توبہ کرنے والے ،عبادت گزار ،حمد و شکر کرنے والے، روزہ دار، رکوع کرنے والے، سجدہ کرنے والے ہیں،یہ نیکی کا حکم دیتے ہیں،بدی سے روکتے ہیں اوراللہ کریم کی حدود کا تحفظ کرتے ہیں اے محبوب(صلی اﷲ تعالیٰ علیک وسلم)! آپ مومنوں کو بشارت دیدیں
نہ یہ نبی (علیہ الصلوٰۃ والسلام)کے لیے اور نہ ایمانداروں کے لیے مناسب ہے کہ وہ مشرکوں کے لیے خواہ وہ ان کے قریبی رشتہ دار ہی کیوں نہ ہوں استغفار طلب کرنے لگیں جبکہ انہیں بتا دیا گیا ہے کہ وہ جہنمی ہیں
اورابراہیم( علیہ الصلوٰۃ و السلام) کی معافی اپنے باپ(چچا آزر) کے لیے ایک وعدے کی وجہ سے تھی جو اس سے انہوں نے کیا تھا  پھرجب انہیں بتادیا گیا کہ وہ اللہ کریم کا دشمن ہے تو آپ نے اس سے برآۃ کا اظہار کردیا یقینا ابراہیم( علیہ الصلوٰۃ والسلام ) رجوع فرمانے والے بردبار انسان تھے
اورجس قوم کو ہدایت دی گئی ہو اﷲ تعالیٰ اسے گمراہ نہیں فرماتا جب تک ان کے سامنے وضاحت سے یہ بیان نہ کیا جائے کہ انہوں نے کس سے بچنا ہے بیشک اﷲ تعالیٰ ہر چیز کو خوب جانتا ہے
یقینا آسمانوںاور زمین کا ملک اﷲ تعالیٰ کے لیے ہے وہ زندہ فرماتا اور موت دیتا ہے اﷲتعالیٰ کے مقابلے میں تمہارا کوئی حمایتی اور مدد گار نہیں ہوگا
یقینااللہ کریم نے نبی( علیہ الصلوٰۃ و السلام)مہاجرین اورانصار پر مہربانی فرمائی جنہوں نے اس گھڑی میں جو بڑی دقت والی تھی نبی کی پیروی کی اس کے بعد ایک گروہ کا دل غلطی کی طرف مائل ہو رہا تھا پھر اﷲ کریم نےان کی طرف رجوع فرمایا یقینا اﷲ کریم رئوف بھی ہے اور رحیم بھی ہے
اوروہ تین افراد جو پیچھے رہ گئے تھے جب زمین وسعتوں کے باوجود ان پر تنگ ہوگئی، ان کی جانیں ان کے لیے وبال بن گئیں،اورانہیں اب خیال آیا کہ اس کی ذات ِ اقدس کے بغیر کوئی جائے پناہ نہیں ہے پھر اﷲ تعالیٰ نے ان کی طرف رجوع فرمایا تاکہ وہ توبہ کریں یقینا اﷲ کریم توبہ قبول فرمانے والے مہربان ہیں
اے ایماندارو! اللہ تعالیٰ سے ڈرو اور سچے لوگوں کا ساتھ دو
مدینہ والوں اور ان کے اردگرد کے بدویوں کا یہ حق نہیں تھا کہ وہ رسول ِاقدس(علیہ الصلوٰۃ والسلام) سے پیچھے رہ جاتے اور نہ ہی ان کا یہ حق تھا کہ آپ(علیک الصلوٰۃو السلام) کی ذاتِ اقدس پر اپنی ذاتوں کو ترجیح دیتے یہ اسی لیے ہے کہ انہیں نہ پیاس آتی ہے، نہ کوئی اور تکلیف ہوتی ہے ، نہ راہ ِ خدا میں بھوک ہوتی ہے، اورنہ ہی وہ کسی مقام کو گزر گاہ بناتے ہیں جو کافروں کے لیے غیض وغضب کا ذریعہ ہو اور نہ ہی کوئی شے دشمن سے حاصل کرتے ہیں مگر ان سب چیزوں کے لیے ان کے حق میں عمل ِ صالح لکھ لیا جاتا ہے یقینا اﷲ کریم احسان کرنے والوں کے اجر کو ضائع نہیں فرماتا
اوروہ کوئی چھوٹا بڑا خرچ راہِ خد امیں نہیں کرتے اور کسی وادی کوعبور نہیں کرتے مگر ان کے لیے نیکی لکھ دی جاتی ہے تاکہ اللہ تعالیٰ انہیں ان کے اعمال کا بہترین بدلہ دے
اورمومنوں کے لیے اچھی بات نہیں ہے کہ وہ سارے کے سارے حصول ِعلم کے لیے نکل کھڑے ہوں لیکن ان میں ایک گروہ اپنے گھروں سے کیوں نہ نکل کھڑا ہوا تاکہ دین میں تفقہ اور مہارت پیدا کرتے اور واپس آتے تو اپنی قوم کو اللہ تعالیٰ سے ڈراتے شاید وہ لوگ اس طرح محتاط ہوجاتے
اے ایماندارو !ان لوگوں سے جنگ لڑو جو تمہارے ارد گرد کافر ہیں وہ تمہارے اندر سختی پائیں اور جان لو کہ اللہ کریم پرہیزگاروں کے ساتھ ہے
اورجب کوئی سورت نازل ہوتی ہے تو کچھ لوگ کہتے ہیں کہ اس سورت سے کس کا ایمان بڑھا ہے بہر کیف جو ایمان لائے ہیں یقینا ان کا ایمان بڑھ جاتا ہے اور وہ اس سے بہت بشارتیں حاصل کرتے ہیں
اور جن لوگوں کے دلوں میں بیماری ہے توپہلی گندگی کے ساتھ ان کی گندگی بڑھتی ہے اوروہ کفر کی حالت میں مرتے ہیں
کیا وہ نہیں دیکھتے کہ انہیں ہر سال ایک یا دو دفعہ آزمائش میں ڈالا جاتا ہے؟ پھر بھی وہ رجوع نہیں کرتے اور نہ ہی وہ نصیحت حاصل کرتے ہیں
اورجب بھی کوئی سورت اتاری جاتی ہے تو وہ ایک دوسرے پر آنکھیں لگا دیتے ہیں، کیا تمہیں کوئی اور دیکھ تو نہیں رہا؟ پھر چپکے سے کھسک جاتے ہیں اللہ تعالیٰ نے بھی ان کے دلوں کو پھیر دیا ہے اس لیے کہ وہ بے سمجھ قوم ہے
بیشک تمہارے پاس تمہاری ہی جنس سے ایک عظیم المرتبت رسول تشریف لائے انہیں ہر وہ بات جو تمہیں تکلیف دے گراں گزرتی ہے وہ تمہاری بھلائی کے بہت ہی خواہش مند ہیں، اور مومنوں کے لیے وہ رئوف بھی ہیں اور رحیم بھی ہیں
اگر یہ لوگ منہ پھیر جائیں تو  آپ (علیک الصلوٰۃ والسلام)فرمادیں کہ میرے لیے اللہ کریم کافی ہے، اس کے بغیر کوئی معبود نہیں ہے۔ میرا اسی پر توکل ہے اوروہ عظمت والے عرش کا مالک ہے