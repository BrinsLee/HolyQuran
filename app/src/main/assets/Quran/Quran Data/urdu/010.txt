الٓرَ،یہ حکمت والی کتاب کی آیتیں ہیں
کیا لوگوں کو اس بات سے تعجب ہے؟ کہ ہم نے ان میں سے ایک عظیم المرتبت انسان کی طرف وحی کی کہ آپ(علیک الصلوٰۃ والسلام) لوگوں کو ڈرائیں اور انہیں بشارت دیں جو ایمان لائے ہیں کہ ان کے لیے رب ِکریم کے ہاں سچ کا مرتبہ ہے کافروں نے کہا یہ تو کھلم کھلا جادو ہے
بے شک تمہارا پروردگار وہ اللہ تعالیٰ ہے جس نے آسمانوں اور زمین کو چھ دنوں میں پیدا فرمایا پھر اس نے عرش پر اپنی حکومت قائم فرمائی وہ معاملات کی تدبیر فرماتا ہے اس کی اجازت کے بغیر کوئی سفارش نہیں کر سکتا، یہ ہے اﷲ تعالیٰ جو تمہارا پروردگار ہے سو تم اس کی عبادت کرو،کیا تم نصیحت حاصل نہیں کرسکتے؟
اسی کی طرف سب کا رجوع ہوگا اللہ تعالیٰ کا وعدہ سچا ہے بیشک وہی مخلوق کا آغاز کرتا ہے پھر اس کا اعادہ کرے گا تاکہ ان لوگوں کو انصاف کے ساتھ جزاء دے جو ایمان لائے اور نیک کام کیے اور جنہوں نے کفر کیا ان کے لیے کھولتا پانی ہے اور ان کے کفر کی وجہ سے دردناک عذاب ہے
وہ وہ ذات ہے جس نے سورج کو چمک دمک دی، چاند کو روشنی عطا کی اور اس کے لیے منازل کا اندازہ فرمادیا تاکہ تم سالوں اور حساب کے اعداد کو جان سکو،اللہ تعالیٰ نے اسے حق کے ساتھ پیدا کیا ہے وہ علم والی قوم کے لیے آیات تفصیل سے بیان فرماتا ہے
یقینا رات اور دن کے ادل بدل میں اور اللہ تعالیٰ نے جس انداز سے آسمانوں اور زمین کو پیدا فرمایا ہے اس میں ڈرنے والوں کے لیے آیات ہیں
یقیناً وہ لوگ جو ہمیں ملنے کی امید نہیں رکھتے اور دنیوی زندگی سے راضی ہوگئے ہیں اور اسی پر مطمئن ہو گئے ہیں اور وہ جو ہماری آیتوں سے غافل ہیں
ایسے لوگوں کا ٹھکانہ ان کے اعمال کی وجہ ہے آگ ہے
یقیناً جو لوگ ایمان لائے اور نیک کام کیے ان کے ایمان کی وجہ سے ان کا پروردگار انہیں سیدھا راستہ بتائے گاجس کے نیچے سے نہریں بہتی ہیں یہ نعمتوں والے باغات ہیں
وہاں ان کی یہ دعا ہے اے اللہ تعالیٰ تو پاک ہے اور ملاقات کے وقت وہ ایک دوسرے کو سلام کہتے ہیں اور ان کی دعا کا اختتام یہ ہے تمام تعریفیں اﷲ تعالیٰ کے لیے ہیں جو سب جہانوں کا پالنے والا ہے
اور اگر اللہ تعالیٰ لوگوں کے لیے شر میں جلدی فرماتا جس طرح وہ   بھلائی مانگنے کی جلدی کرتے ہیں تو ان کی عمر ختم کر دی جاتی ہم ان لوگوں کوجو ملنے کی توقع نہیں رکھتے چھوڑ دیتے ہیں کہ وہ اپنی سرکشی میں سرگرداں پھرتے رہیں
اور جب انسان کو کوئی چھوٹی تکلیف پہنچتی ہے تو ہمیں پکارتا ہے کبھی پہلو پر پڑا ہوا، کبھی بیٹھا ہوا ،کبھی کھڑا ہوکے، پھرجب ہم اس کا ضرر دور کرتے ہیں تووہ یوں گزرتا ہے گویا اس نے ہمیں کسی ضرر کی طرف بلایا ہی نہیں تھا اسی طرح اسراف کرنے والوں کے لیے ان کے اعمال مزین ہیں
بیشک ہم نے تم سے پہلے کئی صدیوں کے لوگوں کو جب انہوں نے ظلم کیا ہلاک کر دیا حالانکہ ان کے رسول واضح نشانیا ں لے کے آئے تھے مگر وہ ایمان نہ لائے مجرم قوم کو ہم اسی طرح بدلہ دیتے ہیں
پھران کے بعد ہم نے تمہیں زمین میں جانشین بنایا تاکہ ہم نگاہ ڈالیں کہ تمہارے اعمال کیسے ہیں
اور جب ان کے سامنے ہماری آیتیں واضح انداز سے پڑھی جاتی ہیں تو وہ لوگ جو ہم سے ملنے کی امید نہیں رکھتے کہتے ہیں اس قرآن پا ک کے علاوہ اور قرآن لے آئیے یا اسے تبدیل کردیجئے، فرمادیجئے یہ میرا حق نہیں ہے کہ میں اسے اپنی طرف سے تبدیل کرڈالوںمیں تو اس کی پیروی کرتاہوںجو مجھے وحی کی جاتی ہے،اگر میں اپنے پروردگار کی نافرمانی کروں تو مجھے ایک بڑے دن کے عذاب کا خوف ہے
فرمادیجئے کہ اگر اللہ تعالیٰ چاہتا تو میں تمہارے سامنے اس کی تلاوت نہ کرتا اور نہ ہی میں تمہیں اس بات کی خبر کرتا بیشک میں تم میں اس سے پہلے ایک عمر گزار چکاہوں، کیا تم میں عقل بھی نہیں ہے؟
اس سے بڑھ کے کون ظالم ہے جو اللہ تعالیٰ پر جھوٹ گھڑے یااس کی آیات کو جھٹلائے یقینا مجرم فلاح نہیں پائیں گے
اب وہ اللہ تعالیٰ کو چھوڑ کے ان چیزوں کی عبادت کرتے ہیں جن کے پاس نہ ضرر ہے نہ نفع اور کہتے ہیں یہ اﷲ تعا لیٰ کے ہاں ہمارے سفارشی ہیں،فرمادیجئے تم اللہ تعالیٰ کو وہ بات بتاتے ہوجسے وہ آسمانوں اور زمین میں نہیں جانتاوہ پاک ہے اور تمہارے ان شرکوں سے برتر و اعلیٰ ہے
لوگ ابتدا میں ایک ہی گروہ تھے پھر آپس میں اختلاف کرنے لگے اگر اﷲ تعالیٰ کی طرف سے پہلے ہی بات ہو نہ چکی ہوتی تو ان کے درمیان ان اختلافات کا فیصلہ ہوجاتا
اوروہ کہتے ہیں ان (رسول اقدس صلی اللہ تعالیٰ علیہ وسلم)پران کے رب ِ کریم کی طرف سے کوئی آیت(معجزہ) نازل کیوں نہیں ہوتی ،فرمادیجئے غیب کی دنیا اللہ تعالیٰ کے لیے ہے سو تم بھی انتظار کرو میں بھی انتظار کررہا ہوں
اورجب ہم لوگوں کو تکلیف کے بعد رحمت کا ذائقہ چکھاتے ہیں جو پہلے آچکی ہوتی ہے تو پھر وہ ہماری آیات میں بڑی چالیں چلتے ہیں ،فرمادیجئے اللہ تعالیٰ تو خفیہ تدابیر میں سب سے آگے ہے ہمارے قاصدتمہارے مکروں کولکھ رہے ہیں
وہ وہ ذاتِ اقدس ہے جو تمہیں صحرائوں اور سمندروں میں چلاتا پھراتا ہے جب تم کشتیوں میں ہوتے ہو اور کشتیاں لوگوں کو لے کر چلتی ہیں ہوا ساز گار ہوتی ہے انہیں بڑی خوشی ہوتی ہے اور جب اچانک تند ہوا آتی ہے اورہر طرف سے پانی کی موجیں اٹھتی ہیں اور انہیں خیال ہوتا ہے کہ وہ تو لہروں کے گھرائو میں آ گئے ہیں اس وقت بڑے خلوص سے اﷲ تعالیٰ کی بندگی کرتے ہوئے پکارتے ہیں اگر تو نے ہمیں اس سختی سے نجات دے دی تو ہم شکر گزار ہو جائیں گے
پھرجب اللہ کریم انہیں نجات فرمادیتے ہیں تو وہ زمین میں بلاوجہ بغاوت اور شرارت پر اتر آتے ہیں،اے لوگو! یہ تمہاری بغاوت تمہاری جانوں کے خلاف ہے یہ دنیا کی زندگی کا سازو سامان ہے جس سے تم نفع اٹھاتے ہوپھر تم نے پلٹ کر ہمارے پاس آنا ہے ہم تمہیںبتائیں گے کہ تمہارے اعمال کیسے تھے
یقیناًدنیوی زندگی کی مثال اس پانی جیسی ہے جسے ہم بادل سے اتارتے ہیں اس کے ساتھ زمین سے گھنی سبزی اگتی ہے جسے انسان بھی کھاتے ہیں اور جانور بھی اور جب زمین اپنی ملمع سازی پا لیتی ہے تو لوگ سمجھتے ہیں اب یہ ان کی گرفت میں ہے تو رات یا دن کو ہمارا حکم آجاتا ہے ہم اسے کٹاہوا ڈھیر بنا دیتے ہیں گویا وہ کل یہاں موجود ہی نہیں تھی اسی طرح ہم آیات غورو فکر کرنے والی قوم کے سامنے کھول کھول کر بیان کرتے ہیں
اور اللہ کریم سلامتی والے گھر کی طرف بلاتے ہیں اور جسے چاہتے ہیں سیدھے راستے کی ہدایت فرماتے ہیں
ان لوگوں کے لیے جو نیکو کار ہیں بہت زیادہ اچھائی ہے اور ان کے چہروں پر نہ سیاہی ہوتی ہے اور نہ ذلت یہ جنت والے لوگ ہیں اور وہاں انہوں نے ہمیشہ رہنا ہے
اورجن لوگوں نے برائیاں کمائی ہیں انہیں ان برائیوں کے مطابق سزا ملے گی اور ان پرذلت چھا جائے گی اللہ تعالیٰ کی طرف سے انہیں بچانے والا کوئی نہیں ہے گویا ان کے چہروں پر رات کے تاریک ٹکڑے چھاگئے ہیں یہ جہنمی لوگ ہیں اور وہاں ہمیشہ رہیں گے
اورجب ہم ان سب کو اکٹھا کر لیں گے اور جنہوں نے شرک کیا تھا انہیں کہیں گے اپنی جگہ پر خود بھی ٹھہرو اوراپنے ان شریکوں کو بھی ٹھہرالو ہم ان کے درمیان تفریق کردیں گے اور ان کے شریک کہیں گے تم ہماری عبادت تو نہیں کیا کرتے تھے
ہمارے اور تمہارے درمیان اللہ تعالیٰ کافی گواہ ہے اور ہم تو تمہاری عبادت سے غافل تھے
وہاں ہر جان جانچ لے گی کہ اس نے پہلے کیا بھیجا تھااور وہ اللہ تعالیٰ کی طرف لوٹائے جائیں گے جو ان کے حق سچ کا مولیٰ ہے اور ان سے وہ سب چیزیں ہٹ جائیں گی جو وہ جھوٹ کھڑا کرتے تھے
فرمادیجئے تمہیں آسمان اور زمین سے کون رزق عطا کرتا ہے یا تمہارے کانوں اور آنکھوں کاکون مالک ہے اور زندہ کو مردہ سے اور مردہ کو زندہسے کون نکالتا ہے اورمعاملات کی تدبیر کون کرتا ہے؟ تو وہ کہیں گے کہ  یہ ساری باتیں اللہ تعالیٰ کرتا ہے توآپ( علیک الصلوٰۃ والسلام) فرما دیجئے پھراب بھی تم تقویٰ شعار نہیں ہوتے ہو
وہی اللہ تعالیٰ جس کی بات کررہے ہو تمہارا حق سچ کا پروردگار ہے،حق کے بعد تو صرف گمراہی ملتی ہے تم کدھر بہکے پھر رہے ہو
اسی طرح تمہارے ربّ کریم کے کلمات ان لوگوں کے لیے حق ہیں جو فاسق ہیں یقینا وہ ایمان نہیں لائیں گے
فرمادیجئے کیا تمہارے شریکوں میں سے کوئی ایسا ہے جس نے خلق کا آغاز بھی کیا ہو، اور اسے دوبارہ پیدا بھی کردے، فرمادیجئے اللہ کریم خلق کا آغاز بھی کرتا ہے، اور اس کا اعادہ بھی کرتا ہے، خدا جانے تم کدھر بہکے پھر رہے ہو؟
فرمادیجئے کہ تمہارے شریکوں میں سے کوئی ایسا بھی ہے جو حق کا راستہ بتلائے؟فرمادیجئے اللہ کریم ہی حق کا راستہ بتلاتا ہے،تو کیا جو حق کا راستہ بتلاتا ہے اس کی پیروی زیادہ بہتر ہے یا جو خود راستہ نہیں پاتا جب تک اسے راستہ بتایا نہ جائے؟ تمہیں کیا ہوگیا ہے کیسے فیصلے کررہے ہو؟
اوران میں سے اکثریت صرف گمانوں کے پیچھے ہے اور بیشک گمان حق کے مقابلے میں کوئی شے نہیں ہے یقیناًاللہ تعالیٰ خوب جانتا ہے جو وہ کرتے ہیں
اوریہ قرآن ایسا نہیں جو اللہ تعالیٰ کے بغیر کوئی اور گھڑ کے پیش کردیتایہ تو پہلی کتابوں کی تصدیق ہے اورکتاب میں خود تفصیل ہے، اس میں کوئی شک نہیں کہ اسے عالمین کے ربّ نے نازل کیا
کیا وہ یہ بات کہتے ہیں کہ مصطفی (علیہ الصلوٰۃ و السلام) نے اسے گھڑ لیا ہے؟آپ(علیک الصلوٰۃ و السلام) فرمادیجئے کہ ایسی کوئی ایک سورت گھڑ کے لے آئواور اﷲ تعالیٰ کے بغیر ان کو بھی بلا لو جنہیں بلا سکتے ہو اگر تم سچے ہو
بلکہ انہوں نے اس چیز کو جھٹلادیا جسے علم کے احاطے میں لائے نہیں تھے اور اس کی حقیقت اور انجام انہیں معلوم نہیں ہے اسی طرح ان لوگوں نے بھی جھٹلایا جو ان سے پہلے تھے، محبوب(صلی اﷲ تعالیٰ علیک وسلم)! آپ ملاحظہ تو فرمائیں کہ ظالموں کا انجام کیا ہے
کچھ تو اُس پر ایمان رکھتے ہیں اور کچھ ایمان نہیں رکھتے اور آپ کا پروردگار مفسدوں کو خوب جانتا ہے
اور اگر وہ آپ (علیک الصلوٰۃ والسلام) کو جھٹلادیں تو فرمادیجئے میرا عمل میرے لیے ہے اور تمہارا عمل تمہارے لیے ہے، تم بَری ہو اس سے جو میں کام کرتا ہوں اور میں بَری ہوں اس سے جو تم کرتے ہو
اورکچھ ان میں سے ایسے ہیں جو آپ کی طرف(ظاہری طور پر) کان لگاتے ہیں کیا آپ بہروں کو سنا سکتے ہیں اگرچہ ان میں عقل بھی نہ ہو
اورکچھ وہ ہیں جو آپ کی طرف (ظاہری طور پر) نظریں گاڑھتے ہیں کیا آپ اندھوں کو راستہ دکھاسکتے ہیںاگرچہ وہ دیکھتے نہ ہوں
یقینا اللہ تعالیٰ لوگوں پر کسی قسم کی زیادتی نہیں فرماتالیکن لوگ اپنی جانوں پر ضرور زیادتی کرتے ہیں
اورجب اللہ تعالیٰ انہیں محشر کے دن اکٹھا فرمائے گاانہیں ایسا معلوم ہوگا کہ وہ دن کی ایک ساعت ہی(دنیا میں) ٹھہرے تھے ،وہ ایک دوسرے کو پہچان رہے ہوں گے بیشک وہ لوگ خسارے میں ہیں جنہوں نے اللہ تعالیٰ سے ملنے کی تکذیب کی اوروہ ہدایت یافتہ نہیں تھے
اوراگر ہم آپ(علیک الصلوٰۃ والسلام) کودکھا دیں جو ہم نے وعدے کیے ہیں یا ہم آپ کو وفات دے دیں تو محبوب(صلی اﷲ تعالیٰ علیک وسلم)! ان سب نے ہمارے پاس پلٹنا ہے پھر اللہ تعالیٰ گواہ ہے ان باتوں پر جو یہ کرتے رہے ہیں
اورہرامت کے لیے ایک رسول ہم نے بھیجاجب ان کے درمیان رسول آیاتو انصاف سے فیصلہ ہوا اوران سے زیادتی نہیں ہوئی
اورپھر وہ کہتے ہیں کہ یہ وعدہ کب کاہے؟ مسلمانو! اگر تم سچے ہو
فرمادیجئے میں ذاتی طور پر اپنی جان کے ضرر اور نفع کا مالک نہیں مگر جو اللہ تعالیٰ چاہے، ہر امت کا ایک مقررہ وقت ہے جب وہ آجاتا ہے تو ایک ساعت نہ تاخیر ہوتی ہے نہ تقدیم
آپ( علیک الصلوٰۃ والسلام) فرمادیجئے بھلا دیکھو تو سہی اگر رات کو یادن کو اللہ تعالیٰ کا عذاب آجائے تو اس سے پہلے مجرم کیا کرسکتے ہیں
تو کیا جب وہ آگیا تو تب اس پر ایمان لے آئو گے، اب توبہ کرتے ہو پہلے تو اسے بلانے میں تمہیں جلدی تھی
پھر جنہوں نے ظلم کیے انہیں کہا جائے گا کہ دائمی عذاب چکھو تمہارے اعمال کا ہی تمہیں بدلہ دیا جائے گا
اور وہ آپ سے پوچھتے ہیں کیا یہ بات حق ہے کہ قیامت نے آنا ہے؟ فرمادیجئے مجھے میرے پروردگار کی قسم! بیشک یہ بات حق ہے اور تم اللہ تعالیٰ کو اس بات کے لانے سے روک نہیں سکتے ہو
اوراگر ظالم جان کو وہ سارے کا سارا مل جائے جو کچھ زمین میں ہے تو وہ عذاب سے بچنے کے لیے اسے بطور فدیہ دے ڈالے وہ عذاب دیکھ کر پچھتاوے کوچھپائیں گے ان کے درمیان انصاف سے فیصلہ ہوگا ان کے ساتھ زیادتی نہیں ہوگی
آگاہ رہو! جو کچھ آسمانوں اور زمین میں ہے سب اللہ کریم کا ہے یہ بھی جان لوکہ بیشک اللہ تعالیٰ کا وعدہ سچ ہے لیکن اکثر لوگ بے خبر ہیں
وہی زندہ کرتا ہے،وہی مارتا ہے، اور اسی کی طرف تمہیں لوٹایا جائے گا
اے اولاد ِ آدم ! بے شک ربّ کریم کی طرف سے تمہارے پاس نصیحت آئی ہے اور سینوں کے مرضوں کی شفاء ہے اورمومنوں کے لیے ہدایت اور رحمت ہے
فرمادیجئے اللہ تعالیٰ کی رحمت اور فضل پر خوش ہونا چاہیے یہ بہتر ہے ہر اس چیز سے جسے وہ اکٹھا کررہے ہیں
فرمادیجئے تم دیکھو تو سہی اللہ تعالیٰ نے تمہارے لیے رزق اتارا تم نے اس میں سے کچھ حلال اور کچھ حرام قرار دے دیا، فر مادیجئے کیا تمہیں اللہ تعالیٰ نے اس بات کی اجاز ت دی ہے یااللہ تعالیٰ پر بہتان باندھ رہے ہو؟
اورجو اللہ تعالیٰ پر جھوٹے بہتان باندھتے ہیں ان کا قیامت کے بارے میں کیا خیال ہے اﷲ تعالیٰ تو یقیناً لوگوں پر فضل فرمانے والا ہے لیکن اکثر لوگ ناشکرے ہیں
محبوب(صلی اﷲ تعالیٰ علیک وسلم)! جب بھی آپ کسی کام میں ہوتے ہیں اور جب بھی آپ قرآن پڑھ رہے ہوتے ہیں اور لوگو جب تم کوئی عمل کر رہے ہوتے ہو اور اسے شروع کرتے ہو تو ہم وہاں موجود ہوتے ہیں اورآپ کے پروردگار سے ذرا برابر بھی کوئی چیز زمین اور آسمان میں مخفی نہیں ہے اور نہ اس سے چھوٹی نہ اس سے بڑی وہ سب کتاب مبین میں موجود ہے
یاد رکھو! یقیناً اﷲ تعالیٰ کے ولیوںپر نہ کوئی خوف ہے نہ وہ غم کھائیں گے
وہ لوگ جو ایمان لائے اور تقویٰ شعار تھے
ان کے لیے دنیوی زندگی میں بھی اور آخرت میں بھی بشارت ہے، اللہ تعالیٰ کے کلمات میں تبدیلی نہیں ہے یہی عظیم کامیابی ہے
محبوب(صلی اﷲ تعالیٰ علیک وسلم)!ان کی کوئی بات بھی آپ کو مغموم نہ کرے یقینا ًعظمت ،عزت، قوت ساری کی ساری اللہ تعالیٰ کے لیے ہے وہ خوب سننے والا علم والا ہے
سنو سنو! جوکچھ آسمانوں میں اور جو کچھ زمین میں ہے یہ اﷲ تعالیٰ کے لیے ہے اور جس کے پیچھے یہ پڑے ہوئے ہیں اﷲ تعالیٰ کو چھوڑ کے ان کی عبادت کر رہے ہیں یہ صرف گمان کے تابع ہیں اور یہ صرف اندازے لگا رہے ہیں
اﷲ تعالیٰ وہ ذات ہے جس نے تمہارے لیے رات بنائی تاکہ اس میں تم سکون پائواور دن بنایا تاکہ تم اس میں دیکھو یقینا اس میں سننے والی قوم کے لیے نشانیاں ہیں
وہ کہنے لگے کہ اللہ تعالیٰ نے کسی کو بیٹا بنا لیا ہے وہ پاک ہے وہ بے نیاز ہے جو کچھ آسمانوں اور زمین میں ہے وہ اسی کا ہے، تمہارے پاس اس بارے میں کیا کوئی دلیل ہے؟ کیا تم اللہ تعالیٰ کے بارے میں وہ کہتے ہو جس کاتمہیں علم نہیں ہے؟
فرمادیجئے یقینا وہ لوگ جو اللہ تعالیٰ پر جھوٹے بہتان باندھتے ہیں وہ فلاح نہیں پائیں گے
دنیا میں تھوڑا سا نفع ہے اور تھوڑا سا برتائو ہے پھر تم نے واپس ہمارے پاس آجانا ہے پھر ہم ان لوگوں کو ان کے کفر کی وجہ سے شدید عذاب چکھائیں گے
محبوب(صلی اﷲ تعالیٰ علیک وسلم)! ان کے سامنے نوح(علیہ السلام)کا واقع پیش فرمائیے جب انہوں نے اپنی قوم سے کہا کہ اے میری قوم !اگر میرا ٹھہرنا اور اﷲ تعالیٰ کی آیات کے ذریعے نصیحتیں کرنا تمہیں گراں گزرتا ہے تو میں اللہ تعالیٰ پر متوکل ہوں تم اپنے سارے معاملات کوجمع کرلو اور شریکوں کو بھی ساتھ ملا لوپھر اس معاملے میں تمہیں کوئی شبہ نہیں ہونا چاہیے پھر میرے خلاف جو چاہتے ہو فیصلہ کرلواور مجھے کوئی مہلت نہ دو
سواگر تم منہ پھیر جائو تو میں تم سے کوئی اجر نہیں مانگتامیرا اجر تو صرف اللہ تعالیٰ کے ذمہ ہے اور مجھے حکم دیا گیا ہے کہ میں مسلمانوں میں سے ہوجائوں
پھرانہوں نے (جناب نوح علیہ السلام) کو جھٹلادیااورہم نے انہیں اور ان کے ساتھیوں کو کشتی میں نجات دی اور انہیں پہلوں کا جانشین بنادیا اور جنہوں نے ہماری آیات کو جھٹلایا تھا انہیں غرق کر دیا، محبوب(صلی اﷲ تعالیٰ علیک وسلم) !آپ ملاحظہ فرمائیں کہ ڈرائے ہوئے لوگوں کا پھر انجام کیا ہوا؟
پھر ہم نے نوح( علیہ السلام) کے بعد بہت سارے رسول اپنی اپنی قوموں کے پاس بھیجے وہ واضح نشانیاں لے کے آئے بھلاوہ اس پر کیسے ایمان لاتے جسے پہلے وہ جھٹلا چکے تھے اسی طرح ہم سر کشوں اور حدیں پھلانگنے والوں کے دلوں پر مہر لگا دیا کرتے ہیں
پھر ہم نے ان رسولوں کے بعد موسیٰ(علیہ السلام) اور ہارون(علیہ السلام) کو اپنی آیات دے کر فرعون اور اس کے سرداروں کے پاس بھیجا وہ بھی غرور کرنے لگے وہ مجرموں کی قوم تھے
پھر ہماری طرف سے ان کے پاس حق آگیا تو کہنے لگے یہ تو کھلم کھلا جادو ہے
موسیٰ (علیہ السلام) نے فرمایا کیا تم حق کو جب وہ آگیا ہے تو جادو کہتے ہو حالانکہ جادو تو ناکام ہو ا کرتے ہیں؟
وہ کہنے لگے کیا تو ہمارے پاس اس لیے آیا ہے کہ ہم اس سے منہ پھیر لیں جس پر ہمارے باپ دادے عمل کر رہے تھے اورتم دونوں بھائیوں کی زمین میں عظمت ہوہم تمہاری بات ماننے والے نہیں ہیں
اورفرعون نے کہا  میرے پاس ماہر قسم کے جادو گرلے آئو
پھرجب جادو گر آگئے تو موسیٰ(علیہ السلام) نے انہیں فرمایا جو ڈالنا چاہتے ہو ڈالو
جب پھر انہوں نے جو ڈالنا تھا ڈال دیاتو موسیٰ(علیہ  السلام) نے فرمایا جو تم نے پیش کیا ہے یہ تو جادو ہے اللہ کریم ابھی اسے باطل قرار دے دیں گے یقینا اللہ تعالیٰ مفسدوں کے عمل کو سنوارتا نہیں ہے
اللہ تعالیٰ اپنے کلمات سے حق کو ثابت کردے گاخواہ مجرم اسے ناپسند ہی کریں
پس موسیٰ(علیہ السلام) پر ان کی قوم کے کچھ لڑکے ایمان لے آئے کیونکہ قوم کو فرعون اور اس کے سرداروں کا خوف تھا کہ وہ انہیں گرفت میں نہ لے لیں یقینا فرعون زمین میں ایک سرکش تھااور وہ اسراف کرنے والے لوگوں میں سے تھا
اورموسیٰ(علیہ السلام) نے ارشاد فرمایا اے میری قوم! اگر تم اللہ تعالیٰ پر ایمان لائے ہوتو اس پر توکل کرو اگر تم صاحبِ ِایمان ہو
انہوں نے کہاہمارا اللہ تعالیٰ پرہی توکل ہے،اے ہمارے پروردگار! ہمیں ظالم قوم کے لیے فتنہ نہ بنا
اوراپنی رحمت سے ہمیں اس کافر قوم سے نجات دے
اورہم نے موسیٰ(علیہ السلام) اور ان کے بھائی کی طرف یہ وحی کی کہ تم اپنی قوم کو مصر میں اچھے انداز سے گھر بنا کے دواوراپنے گھروں کی سمت قبلہ کی طرف رکھو،نماز قائم کرو اورمومنوں کو بشارت دو
اورموسیٰ (علیہ السلام) نے عرض کی اے ہماری تربیت فرمانے والے! آپ نے فرعون اور اس کے ساتھی سرداروں کو زینت بھی دے رکھی ہے اور دنیوی زندگی میں مال بھی عطا فرما رکھا ہے،اے ہمارے پروردگار!نتیجتاً یہ تیرے راستے سے لوگوں کوہٹا دیتے ہیں،اے ہمارے رب! ان کے مالوں کو مٹا دے اوران کے دلوں پر سختی فرما یہ ایمان نہیں لائیں گے جب تک دردناک عذاب دیکھ نہ لیں
اللہ کریم نے فرمایا بیشک تم دونوں کی دعا قبول ہے تم ثابت قدم رہواور جن کے پاس علم نہیں ہے ان لوگوں کے پیچھے نہ چلو
اورہم نے بنی اسرائیل کو سمندر سے پار اتار دیا پس فرعون اور اس کی فوج بغاوت اور سرکشی سے ان کے پیچھے آئی، جب انہیں غرق ہونے نے آلیا تو فرعون کہنے لگا میں اس بات پر ایمان لایا ہوں کہ کوئی معبود نہیں مگر وہی جس پر یہ بنی اسرائیل ایمان لاچکے ہیں اور میں بھی مسلمانوں میں شامل ہوں
اب مان رہا ہے؟ حالانکہ تو اس سے پہلے نافرمان تھااور تو فسادیوں میں شامل تھا
آج ہم تیرے بدن کو نجات دیدیں گے تاکہ آنے والے لوگوں کے لیے تو نشانی قرار پائے اور یقینابہت سارے لوگ ہماری آیات سے غافل ہیں
اورہم نے بنی اسرائیل کو پسندیدہ جگہ عطا فرمائی اورپاکیزہ رزق بھی انہیں عطا کیا مگر جب ان کے پاس علم آ گیاتو انہوں نے اختلاف کیا،بے شک آپ کا پروردگار قیامت کے دن ان کے درمیان فیصلہ فرمادے گا جن باتوں میں ان کا اختلاف تھا
اے سننے والے! ہم نے جو محبوب(صلی اﷲ تعالیٰ علیک وسلم)! کے ذریعے تم پر اتارا ہے اگر تجھے اس میں شک ہے تو ان لوگوں سے پوچھ لے جو تجھ سے پہلے کتاب پڑھتے تھے، تیرے رب ِ کریم کی طرف سے یقینا تیرے پاس حق آگیا تجھے شک والوں میں قطعاً شامل نہیں ہونا چاہیے
تجھے ان لوگوں میں ہر گز شامل نہیں ہونا چاہیے جنہوں نے اللہ کریم کی آیات کو جھٹلادیا ہے تیرا ایسا کرنا خسارے کی بات ہوگی
وہ لوگ جن کے بارے آپ (علیک الصلوٰۃ و السلام) کے رب ِ کریم کے کلمات حق ثابت ہوئے ہیں وہ ایمان نہیں لائیں گے
اگرچہ ان کے پاس ہر قسم کی آیتیں بھی آ جائیں یہاں تک کہ وہ دردناک عذاب نہیں دیکھ لیتے
یونس (علیہ السلام) کی قوم کے علاوہ کسی اور ایمان لانے والی قوم کو ایمان نے وہ نفع نہیں دیا جب وہ ایمان لائے تو ہم نے ان سے دنیوی زندگی میں رسوائی کا عذاب دور کر دیا اور ایک وقت تک ہم نے انہیں فائدہ پہنچایا
اوراگر آپ (علیک الصلوٰۃ و السلام) کا پروردگار چاہتا تو جو بھی زمین میں ہیں سارے کے سارے ایمان لے آتے،کیا آپ لوگوں پر جبر کریں گے کہ وہ مومن ہوجائیں؟
اورکوئی جان اﷲ کریم کے اذن کے بغیر ایمان کی طرف نہیں بڑھ سکتی اور اﷲ کریم رجس اور گندگی ان نا سمجھوں کے حصے میں کر دیتا ہے
فرمادیجئے آسمانوں اورزمین میں جو آیات اور ڈرانے والی چیزیں ہیں وہ بے ایمان قوم کو فائدہ نہیں دیتیں
کیاانہیں اس بات کا انتظارہے کہ ان پر ایسی ہی گرفت آئے جیسی پہلی قوموں پر آتی تھی؟آپ (علیک الصلوٰۃ و السلام)فرما دیں تم انتظار کرو میں بھی انتظار کررہا ہوں
پھر ہم رسولوں اور ان پر ایمان لانے والوں کو نجات دیتے ہیں ہمارا یہی دستور ہے اور یہ ہمارا حق بنتا ہے کہ ہم مومنوں کو نجات دیں
فرما دیجئے اے لوگو! اگر تمہیں میرے دین کے بارے میں شک ہے( تو یہ لکھ لو) اﷲ تعالیٰ کو چھوڑ کے جن کی تم عبادت کرتے ہو میں ان کی ہر گز عبادت نہیں کرتا میں تو اس اﷲکریم کی عبادت کرتا ہوںجو تمہیں اپنی طرف اٹھا لیتا ہے اور مجھے حکم دیا گیا ہے کہ میں مومنوں میں شامل رہوں
اور مجھے حکم ہے کہ اپنا چہرہ سیدھا دین کی طرف رکھوں اور مشرکوں میں قطعاً شامل نہیں ہونا ہے
اورسب کو چھوڑ کے اپنی ذات ِ اقدس کو دین کی طرف متوجہ فرمائیں مشرکوں سے تعلق نہ رکھیں اﷲ تعالیٰ کو چھوڑ کے ان بتوں کی عبادت نہ فرمائیں جو نفع اور ضرر کے مالک نہیں ہیں اے مخاطب! اگر تو بھی ایسا کرے گا تو یہ ظلم ہو گا
اے مخاطب! اگر اللہ تعالیٰ تجھے کوئی ضرر پہنچانا چاہے تو اسے دور کرنے والا اﷲ تعالیٰ کے بغیر کوئی نہیں ہے اور اگر وہ تیرے ساتھ بھلائی چاہے تو اس کے فضل کو کوئی رد کرنے والا بھی نہیں ہے، اپنے بندوں میں سے جسے چاہتا ہے فضل عطا فرما دیتا ہے وہ بڑا بخشنے والا سدا مہربان ہے
فرمادیجئے اے اولادِ آدم! بیشک تمہارے پاس ربّ ِکریم کی طرف سے حق آگیا ہے جو سیدھے راستے پر چلتا ہے تو اپنی جان کے لیے اس راستے کو اختیار کرتا ہے اور جو گمراہ ہوتا ہے اس کی گمراہی بھی اس کی اپنی جان پر پڑتی ہے میں تمہارے لیے کوئی کار ساز نہیں ہوں
محبوب(صلی اﷲ تعالیٰ علیک وسلم)!جو آپ کی طرف وحی ہورہی ہے آپ اس کی پیروی فرمائیں اور صبر فرمائیں یہاں تک کہ اللہ کریم فیصلہ فرمادے یقینا اس کافیصلہ سب فیصلوں سے برتر و اعلیٰ ہوتا ہے