طٰسمْ
یہ کتاب مبین کی آیات ہیں
ہم آپ( علیک الصلوۃ والسلام) کے سامنے موسیٰ (علیہ السلام) اور فرعون کا واقعہ صحیح صحیح ایمان والی قوم کے لیے تلاوت فرماتے ہیں
یقیناً فرعون نے زمین میں بڑائی کا اظہار کیا اور زمین والوں کو گروہوں میں بانٹ دیا وہ ایک گروہ کو کمزور کر دیتا ان کے بیٹوں کو ذبح کرتا اور ان کی عورتوں کی حیا سلب کر لیتا وہ بہت بڑا فسادی تھا
اور ہم نے چاہاکہ ہم کمزوروں پر احسان فرمائیں ہم ان کو قائد بنا دیں گے
اور ہم انہیں فرعون اور ہامان اور ان کی فوجوں کو دکھا دیں جس بات کا انہیں خوف تھا
اور ہم نے موسیٰ (علیہ السلام) کی ماں کو الہام کیا کہ تو اسے دودھ پلا جب اس کے بارے میں تجھے خوف ہو تو اسے دریا میں ڈال دے نہ ڈر نہ اس کا غم کھا ہم اسے تیری طرف واپس کریں گے اور اسے رسولوں میں شامل فرمائیں گے
فرعونیوں نے اسے اٹھا لیا تاکہ ان کا دشمن اور مستقل غم بن جائے یقینا ًفرعون ہامان اور ان کی فوجیں خطا کارتھیں
فرعون کی بیوی بولی یہ تو میری اور تیری آنکھ کی ٹھنڈک ہے اسے قتل نہ کرو ہو سکتا ہے کہ یہ ہمارے لیے مفید ہو یا ہم اسے بیٹا بنا لیں اور انہیں شعور ہی نہیں تھا
اور موسیٰ( علیہ السلام) کی ماں کا دل بے قرار ہو گیا وہ اس راز کو ظاہر کر دیتی اگر ہم اس کے دل کو ثابت نہ رکھتے تاکہ وہ ایمانداروں میں شامل ہو
اس نے موسیٰ(علیہ السلام) کی بہن سے کہا اس کے پیچھے پیچھے جا وہ ایک پہلو سے دیکھتی رہی اور فرعونیوں کو سمجھ نہیں آئی
اور ہم نے دائیوں کو اس سے پہلے ہی حرام قرار دے دیا تو موسیٰ ( علیہ والسلام)کی بہن بولی میں ایک ایسا گھر آپ کو بتائوں جو اس کے تمہاری طرف سے کفیل بن جائیں اور وہ اس کے لیے خلوص بھی برتیں تو ہم نے موسیٰ کو اس کی ماں کی طرف واپس کر دیا
تاکہ اس کی آنکھ ٹھنڈی ہو اور وہ مغموم نہ ہواور اسے پتہ چلے کہ اﷲ تعالیٰ کے وعدے سچ ہوتے ہیں لیکن اکثریت کو پتہ نہیں چلتا
جب وہ اپنی جوانی کو پہنچا اور اپنے آپ کو سنبھال لیا ہم نے اسے حکمت اور علم عطا فرمایا ہم حسن ِ عمل والوں کو ایسی جزا دیتے ہیں
اور وہ شہر میں ایسے وقت داخل ہوا جب لوگ بے خبر تھے اس نے شہر میں دو آدمی ایک دوسرے سے لڑتے پائے ایک تو اس کے اپنے گروہ سے تھا اور دوسرا اس کے دشمن گروہ سے تھا اس کے اپنے گروہ والے نے اس سے مدد چاہی اس کے خلاف جو اس کے دشمنوں سے تھا تو موسیٰ(علیہ السلام) نے اسے گھونسا مارا اور وہ مر گیا موسیٰ نے فرمایا یہ تو شیطانی عمل ہے بے شک وہ کھلم کھلا گمراہ کرنے والا دشمن ہے
انہوں نے عرض کی اے میرے پروردگار! میں نے اپنی جان پر زیادتی کی مجھے معاف فرما دے اﷲ تعالیٰ نے اسے معاف فرما دیا یقیناً وہ بڑا بخشنے والا سدا رحم فرمانے والا ہے
موسیٰ( علیہالسلام) نے عرض کیا اے میرے پروردگار! تو نے مجھ پر فضل فرمایا ہے تو میں اب مجرموں کا پشتیبان ہر گز نہیں بنوں گا
اور وہ شہر میں خوف زدہ تھا (گرفتاری کا انتظار کر رہا تھا) کیا دیکھتا ہے کہ جس کی کل اس نے مدد کی تھی وہ پھر فریاد کرنے لگا ، موسی(علیہ السلام) نے اسے فرمایا تو تو کھلم کھلا گمراہ ہے
جب اس نے چاہا کہ اسے پکڑے جو ان دونوں کا دشمن ہے تو اسرائیلی بولا اے موسیٰ(علیہ السلام) کیا تو چاہتا ہے کہ مجھے بھی مار ڈالے جیسا تو نے کل ایک جان کو مار ڈالا تھاتو تو صرف یہ چاہتا ہے کہ زمین پر جابر بن کے رہے اور تو اصلاح پسند بن کے رہنے کا ارادہ نہیں رکھتا
شہر کے آخری کنارے سے ایک آدمی دوڑتا دوڑتا آیا کہنے لگا اے موسیٰ ( علیہ السلام) بے شک درباری تیرے بارے میں مشورہ کر رہے ہیں کہ تجھے مار ڈالیں تو شہر سے چلا جا میں تیرے لیے بھلائی چاہنے والاہوں
شہر سے وہ خوف زدہ اور گرفتاری کا انتظار کرتے نکلا عرض کی میرے پروردگار! مجھے ظالم قوم سے نجات عطا فرما
جب وہ مدین کی طرف متوجہ ہوا تو عرض کی ہو سکتا ہے کہ میرا پروردگار ہموار راستہ مجھے دکھا دے
جب وہ مدین کے پانی تک پہنچا تو اس نے لوگوں کا ایک گروہ پایا کہ وہ پانی پلا رہے ہیں اور ان سے ہٹ کر دو عورتیں جانوروں کو روک رہی ہیں آپ نے پوچھا تم دونوں کا کیا حال ہے ان دونوں نے کہا ہم اس وقت تک پانی نہیں پلائیں گی جب تک یہ چرواہے پانی سے چلے نہ جائیں اور ہمارے والد بڑی عمر والے بوڑھے ہیں
تو موسیٰ ( علیہ السلام) نے ان دونوں کے لیے جانوروں کو پانی پلایا پھرسائے کی طرف مڑا عرض کی اے میرے پروردگار! جو تو بھلائی میری طرف اتارے میں اس کا محتاج ہوں
ان دونوں میں سے ایک شرم کے ساتھ چلتی آئی کہنے لگی میرے والد آپ کو بلا رہے ہیں تاکہ آپ کو بدلہ دیں جو آپ نے ہمارے جانوروں کو پانی پلایا ہے اور جب وہ اس کے پاس آیا اور سارا قصہ بیان کیا تو اس نے کہا ڈر نہیں تو ظالم قوم سے نجات پا گیا ہے
ان دونوں میں سے ایک بولی ابا جی! آپ انہیں اجرت  پر رکھ لیں یقیناً بہت بہتر ہے وہ طاقت ور امانت دار جسے آپ اجرت پر رکھنا چاہتے ہیں
اس نے کہا میں چاہتا ہوں کہ اپنی دو بیٹیوں میں سے ایک تجھے نکاح کر دوں اس شرط پر کہ آپ آٹھ سال میرے پاس بطور اجرت کام کریں گے اگر آپ دس پورے کر دیں تو یہ آپ کی طرف سے بات ہو گی میں نہیں چاہتا کہ تجھے تکلیف میں ڈالوں انشا اﷲ آپ مجھے نیک بخت لوگوں میں پائیں گے
موسیٰ ( علیہ السلام) نے کہا یہ میرے اور آپ کے درمیان طے ہے دو عرضوں میں سے میں جو بھی پورا کروں تو مجھ پر زیادتی نہیں ہو گی اور جو ہم کہہ رہے ہیں اس کا ذمہ دار اﷲ تعالیٰ ہے
جب موسیٰ(علیہ السلام)نے عرصہ پورا کر لیا اور اپنی گھر والی کے ساتھ چلا تو اس نے طور کی طرف سے آگ دیکھی اپنی اہلیہ سے فرمایا تم ٹھہرو میں نے آگ دیکھی ہے ہو سکتا ہے کہ میں وہاں سے تمہارے لیے کوئی خبر لے آئوں یا آگ کی انگاری لے آئو تاکہ تم اسے تاپو
جب وہ اس جگہ آیا تو اسے مبارک جگہ کے درخت سے وادی کے دائیں کنارے سے آواز آئی اے موسیٰ(علیہ والسلام)بے شک میں سب دنیائوں کا پالنے والا اﷲ ہوں
اور یہ کہ تو اپنی لاٹھی ڈال دے جب اس نے اس لاٹھی کو دیکھا گویا وہ سانپ ہے تو پیٹھ پھیر کے مڑا اور پلٹ کے نہیں دیکھااے موسیٰ(علیہ السلام) آگے بڑھ خوف زدہ نہ ہو آپ تو امن یافتہ لوگوں میں شامل ہیں
اپنا ہاتھ اپنے گریبان میں ڈال وہ بغیر کسی خرابی کےسفید نکلے گا اور اپنا ہاتھ ڈر دور کرنے کے لیے اپنے سینے پر رکھ لے یہ آپ ( علیک السلام) کے رب کی طرف سے فرعون اور اس کے سرداروں کے لیے دو دلیلیں ہیں وہ تو فاسقوں کی قوم ہے
موسیٰ( علیہ السلام)نے عرض کیا اے میرے پروردگار! میں نے ان کی ایک جان کو قتل کیا ہے مجھے ڈر ہے کہ وہ مجھے مار ڈالیں گے
میرا بھائی ہارون(علیہ السلام) وہ زبان دانی کے حساب سے مجھ سے بڑھ کے فصیح ہے میری پشتیبانی کےلیے اسے میرے ساتھ بھیج دے تاکہ وہ میری تصدیق کرے مجھے خوف ہے کہ وہ میری تکذیب کر دیں گے
اﷲ تعالیٰ نے فرمایا ہم تیرا بازو تیرے بھائی کے ذریعے مضبوط کر دیں گے اور ہم تم دونوں کو غلبہ عطا فرمائیں گے وہ تم دونوں تک نہیں پہنچ سکیں گے تم دونوں ہماری آیات لے کے جائو تم دونوں کے پیرو کار ہی غالب ہوں گے
جب موسیٰ ( علیہ السلام)ہماری واضح آیات لے کے ان کے پاس پہنچے تو وہ بولے یہ تو گھڑا ہوا جادو ہے اور اس قسم کی باتیں ہم نے اپنے پہلے آبائو اجداد سے نہیں سنی تھیں
موسیٰ( علیہ السلام)نے فرمایا میرا رب بہتر جانتا ہے اس آدمی کو جو اس کی طرف سے ہدایت لے کے آتا ہے اور جس کے لیے آخرت کا گھر ہے یقینا ًظالم فلاح نہیں پایا کرتے
اور فرعون نے کہا او سردارو! میں تو تمہارے لیے اپنے بغیر کسی معبود کو نہیں جانتا تو اے ہامان! تو مٹی کو آگ لگااور میرے لیے ایک محل بنا دے ہو سکتا ہے کہ میں موسیٰ( علیہ السلام)کے خدا کو جا کے دیکھوں اور میں تو یقین رکھتا ہوں کہ یہ جھوٹا ہے
اس نے اور اس کی فوجوں نے بغیر حق کے زمین میں غرور کیا اور انہوں نے یہ خیال کیا کہ ہمارے پاس لوٹائے نہیں جائیں گے
ہم نے اسے اور اس کی فوج کو پکڑ لیا اور انہیں سمندر میں ڈال دیا محبوب ( صلی اﷲ تعالیٰ علیک وسلم)!ملاحظہ فرمائیں ظالموں کا انجام کیا تھا
اور وہ ایسے لیڈر تھے جو جہنم کی طرف بلاتے تھے اور قیامت کے دن ان کی مدد نہیں کی جائے گی
اور ہم نے اس دنیا میں ان کے پیچھے لعنت لگا دی اور قیامت کے دن بھی وہ بد حال لوگوں میں ہوں گے
اور بے شک ہم نے موسیٰ( علیہ السلام) کو پہلی صدیوں کے ہلاک کرنے کے بعد کتاب دی جو لوگوں کے لیے بصیرت ، ہدایت اور رحمت والی تھی تاکہ وہ نصیحت حاصل کریں
محبوب(صلی اﷲ تعالیٰ علیک وسلم)جب ہم نے موسیٰ(علیہ السلام) کے معاملے کا فیصلہ کیا تو آپ مغربی طرف نہیں تھے اور نہ ہی وہاں کے حاضرین میں تھے
لیکن ہم نے کئی صدیوں کے لوگ پیدا کیے اور ان کی زندگی لمبی ہو گئی اور آپ اہل مدین میں بھی تشریف فرما نہیں تھے کہ ان کے سامنے آپ ہماری آیتوں کی تلاوت فرما رہے ہوں لیکن ہم تو رسول بنا کے بھیجنےوالے تھے
جب ہم نے پکارا تھا تو آپ طور کے کنارے پر بھی نہیں تھے یہ تو آپ کے رب کی رحمت ہے تاکہ اس قوم کوڈرائیں جن کے پاس آپ سے پہلے کوئی نذیر نہیں آ یا تاکہ وہ نصیحت حاصل کریں
ایسا کیوں نہ ہوا کہ جب ان کے اعمال کی وجہ سے ان پر کوئی مصیبت آ جائے تو پھر وہ کہنے لگ جائیں اے ہمارے پروردگار! تو نے ہماری طرف کوئی رسول کیوں نہ بھیجا کہ ہم تیری آیات کی پیروی کرتے اور ہم بھی ایمانداروں میں شامل ہوتے
جب حق ان کے پاس ہماری طرف سے آ گیا تو اب وہ کہتے ہیں اسے کیوں اس طرح نہیں دیا گیاجیسا موسیٰ (علیہ السلام)کو دیا گیا تھا کیا انہوں نے اس کا انکار نہیں کیا تھا جو موسیٰ( علیہ السلام) کو اس سے پہلے دیا گیا تھا انہوں نے تو کہا تھا یہ دو جادوگر ہیں جو ایک دوسرے کے امدادی ہیں اور ہم سب کے منکر ہیں
آپ فرما دیں اﷲ تعالیٰ کے پاس سے تم ایک کتاب لے آئو جو ان دونوں سے زیادہ ہدایت دینے والی ہو میں اس کی پیروی کروں گا اگر تم سچے ہو
اگر وہ آپ کی یہ بات نہ مانیں تو جان لیجئے کہ وہ اپنی خواہشات کے پیروکار ہیں اور اس سے بڑھ کے کون گمراہ ہے جو اﷲ تعالیٰ کی ہدایت کے بغیر اپنی خواہشات کا پیروکار ہو بے شک اﷲ تعالیٰ ظالم قوم کو راستہ نہیں دکھاتا
ہم نے ان کے سامنے بات ملا کر پیش کر دی تاکہ وہ نصیحت حاصل کریں
جنہیں ہم نے اس سے پہلے کتاب دی ہے وہ اس پر بھی ایمان رکھتے ہیں
اور جب ان پر کتاب پڑھی جاتی ہے تو وہ کہتے ہیں کہ ہم اس پر ایمان لائے بے شک ہمارے پروردگار کی طرف سے یہ حق اور سچ ہے ہم تو اس کے آنے سے پہلے ہی گردنیں جھکا چکے ہیں
ان لوگوں کو تو دو دفعہ صبر کی وجہ سے اجر ملے گااور وہ اپنی اچھائیوں کے ساتھ خرابیوں کو دور کرتے ہیں اور جو ہم نے انہیں رزق دیا ہے اسے خرچ کرتے ہیں
جب وہ لغو بات سنتے ہیں تو اس سے منہ موڑ لیتے ہیں اور کہتے ہیں کہ ہمارے لیے ہمارے اعمال ہیں اور تمہارے لیے تمہارے اعمال ہیں تم پر سلام ہو ہم جاہلوں کی تلاش میں نہیں ہیں
محبوب( صلی اﷲ تعالیٰ علیک وسلم) جس سے آپ کو محبت ہو اسے آپ ہدایت نہیں دے سکتے لیکن جسے چاہتا ہے اﷲ تعالیٰ ہدایت دیتا ہے اور وہ ہدایت یافتہ لوگوں کو خوب خوب جانتا ہے
اورکافر تو کہتے ہیں اگر ہم آپ کے ساتھ ہدایت کی پیروی کریں تو ہمیں اپنی زمین سے اچک لیا جائے گا ، کیا ہم نے انہیں امن والے حرم میں تمکین نہیں دی؟ اور وہاں کھینچ کے لائے جاتے ہیں ہر شے کے پھل یہ ہماری طرف سے رزق ہے لیکن ان کی اکثریت جاہل ہے
اور ہم نے بہت سی آبادیاں جو اپنی معیشت برتا کرتے تھے تباہ کر دیا تو ان کے گھر ان کے بعد تھوڑے ہی قابل ِ رہائش ہیں اور ہم ہی پھر وارث تھے
اور آپ کا پروردگار آبادیوں کو ہلاک نہیں فرماتا جب تک کہ مرکزی آبادی میں ایک رسول نہ بھیجے جو ان کے سامنے ہماری آیات تلاوت کرتا ہے اور ہم کسی آبادی کو اسی صورت تباہ کرتے ہیں کہ وہاں کے رہائشی ظالم ہوتے ہیں
اور جو شے تمہیں عطا فرمائی جاتی ہے وہ تو صرف دنیوی زندگی کا سامان اور اس کی زیبائش ہوتی ہے اور جو اﷲ تعالیٰ کے پاس ہے وہی سب سے بہتر اور سب سے زیادہ  بقا پذیر ہے ، کیا تم میں عقل نہیں ہے؟
کیا وہ آدمی جس کے ساتھ ہم نے ایک حسین وعدہ فرمایا ہے اور وہ اس وعدے کو پانے والا ہے وہ اس جیسا ہو سکتا ہے جسے ہم نے دنیوی زندگی کے سامان سے لطف اندوز فرمایا پھر وہ قیامت کے دن حاضر کیے ہوئے لوگوں میں ہو گا
اور جب اﷲ تعالیٰ انہیں پکارے گا کہ کہاں ہیں میرے وہ شریک جنہیں تم شریک گمان کرتے تھے
ان لوگوں نے کہا جن پر قول حق اور سچ ثابت ہو چکا تھا کہیں گے اے ہمارے پروردگار! یہ ہیں وہ لوگ جنہیں ہم نے گمراہ کیا ہم نے انہیں بہکا یا جیسا کہ ہم خود بہکے ہم تیرے سامنے برات کا اظہار کرتے ہیں کہ وہ ہمارے عبادت گزار نہیں تھے
اور کہا جائے گا اپنے شریکوں کو بلائو وہ انہیں بلائیں گے تو وہ انہیں جواب ہی نہیں دیں گے اور جب وہ عذاب دیکھیں گے تو سوچیں گے کاش! وہ ہدایت یافتہ ہوتے
جس دن اﷲ تعالیٰ انہیں فرمائے گا کہ تم نے رسولوں کو کیا جواب دیا تھا
اب ساری خبریں ان کے سامنے اندھی ہو جائیں گی وہ ایک دوسرے سے نہیں پوچھیں گے
بہر حال جس نے توجہ کی اور ایمان لایا اور با صلاحیت عمل کیے تو ہو سکتا ہے کہ وہ فلا ح پا جائے
اور آپ کا پروردگار جو چاہتا ہے پیدا فرماتا ہے اور جسے چاہتا ہے پسند فرماتا ہے انہیں تو اس کا کوئی اختیارنہیں اﷲ تعالیٰ ان کے شرکوں سے پاک اور بر تر واعلیٰ ہے
اورآپ کا پروردگار جو باتیں انہوں نے سینوں میں چھپا رکھی ہیں اور جن باتوں کا اعلان کرتے ہیں جانتا ہے
وہ تو اﷲ تعالیٰ ہے اس کے بغیر کوئی معبود نہیں پہلی اور پچھلی دنیا میں سب تعریف اس کی ہے اور حکم بھی اسی کا ہے اور اسی کی طرف تمہیں پلٹایا جائے گا
فرما دیجئے دیکھو تو سہی اگر اﷲ تعالیٰ رات کو قیامت تک تمہارے اوپر ہمیشہ کر دے تو اﷲ تعالیٰ کو چھوڑ کے کون معبود ہے جو تمہارے سامنے روشنی لائے گا کیا تم سنتے نہیں ہو؟
فرمائیے دیکھو تو سہی کہ اگر اﷲ تعالیٰ قیامت کے دن تک سدا تم پر دن کو لاگو کر دے تو اﷲ تعالیٰ کے بغیر کون سا معبود ہے جو تمہارے سامنے رات لے آئے گا جس میں تم آرام پا سکو ، کیا تم دیکھتے نہیں ہو؟
یہ اس کی رحمت ہے کہ اس نے تمہارے لیے رات اور دن بنائے تاکہ تم اس میں سکون پائو اور تاکہ اﷲ تعالیٰ کافضل تلاش کرو اور تاکہ تم شکرکرو
او رجس دن اﷲ تعالیٰ انہیں پکارکے فرمائے گا کہ وہ میرے شریک کدھر ہیں جن کا تم گمان کرتے تھے
اور ہم ہر امت سے ایک گواہ الگ کر لیں گے تو ہم کہیں گے اپنی دلیل لے آئو اس وقت انہیں پتہ چلے گا کہ حق صرف اﷲ تعالیٰ کا ہے اور ان سے دور ہو جائیں گی باتیں جو وہ گھڑتے تھے
یقیناً قارون موسیٰ( علیہ السلام) کی قوم سے ہی تھا اور اس نے ان کے خلاف بغاوت کر دی ہم نے اسے خزانے دیئے جن کی چابیاں طاقت ور جتھے کو دوہرا کر دیتی تھیں جب اس کی قوم نے اسے کہا اِترا نہیں یقینا ًاﷲ تعالیٰ نخرے کرنے والوں کو پسند نہیں فرماتا
اور جو تجھے اﷲ تعالیٰ نے دیا ہے اس سے آخرت کا گھر تلا ش کر اور دنیا سے اپنا حصہ بھول نہیں اور تو بھی حسن ِ عمل کر جیسا کہ اﷲ تعالیٰ نے تیرے ساتھ اچھا سلوک کیا ہے اور زمین میں بغاوت نہ کر یقیناً اﷲ تعالیٰ فسادیوں کوپسند نہیں فرماتا
اس نے کہا یہ تو مجھے عطا ہوا ہے اس علم کی وجہ سے جو میرے پاس ہے کیا اسے پتہ نہیں کہ بیشک اﷲ تعالیٰ نے اس سے پہلے کئی صدیوں کے لوگوں کو جو طاقت اور مال اکٹھا کرنے میں اس سے بڑھ کر تھے ہلاک فرما دیا تھا اور ان کے گناہوں کے بارے میں مجرم نہیں پوچھے جائیں گے
وہ بڑی زیبائش کے ساتھ اپنی قوم کے سامنے آیا تو وہ لوگ بولے جو دنیوی زندگی چاہتے تھے کاش! ہمیں بھی ایسا ملتا جیسا قارون کو دیا گیا ہے یقینا وہ تو بڑے نصیبے والا شخص ہے
اور وہ لوگ بولے جنہیں علم عطا ہوا تھا تمہاری خرابی ہو ایمان والے اور عمل ِ صالح والے کے لیے اﷲتعالیٰ کا ثواب بہتر ہے اور یہ بات صرف صبر کرنے والوں کے دلوں میں ہی القا ہوتی ہے
ہم نے اسے اور اس کے گھر کو زمین کے اندر دھنسا دیااس کے پاس کوئی گروہ نہیں تھا جو اﷲ تعالیٰ کے بغیراس کی مدد کرتا اور نہ ہی وہ رب سے انتقام کے قابل تھا
اور وہ لوگ جو کل اس کی جگہ کی آرزو کر رہے تھے آج بولے ہائے افسوس! اﷲ تعالیٰ اپنے بندوں میں سے جس کے لیے چاہے رزق کھول دیتا ہے اور تنگ کر دیتا ہے اگر اﷲ تعالیٰ ہم پر احسان نہ فرماتا تو ہمیں بھی زمین میں دھنسا دیتا خرابی یہ ہے کہ کافر فلاح نہیں پاتے
وہ آخرت کا گھر اسے ہم نے لوگوں کے لیے رکھا ہے جو نہ تو زمین میں برتری چاہتے ہیں اور نہ فساد مچاتے ہیں اور آخرت پرہیزگاروں کے لیے ہے
جو اچھائی کرتا ہے تو اسے اس سے بہتر ملتی ہے اور جو خرابی کرتا ہے تو انہیں برے اعمال کا اتنا ہی بدلہ دیا جائے گا جتنی انہوں نے بدی کی ہو گی
یقینا ًجس ذات نے آپ کی طرف حکم ِ قرآن بھیجا ہے آپ کواپنے مقام کی طرف واپس لے جانے والا ہے فرما دیجئے میرا پروردگار زیادہ بہتر جانتا ہے کہ کون ہدایت پر ہے اور کون کھلی گمراہی میں ہے
آپ تو یہ توقع نہیں رکھتے تھے کہ آپ پر کتاب کا القاء ہو گا یہ تو صرف آپ کے پروردگار کی رحمت ہے آپ ہر گز کافروں کے مددگار نہیں ہوں گے
اور آپ کو اﷲ تعالیٰ کی آیات سے کوئی شے نہ روکے جبکہ وہ آپ کی طرف نازل ہو چکی ہیں اور اپنے رب کی طرف دعوت دیں اور مشرکوں کا ہر گز ساتھ نہ دیں
اے مخاطب! اﷲ تعالیٰ کے ساتھ کسی اور معبود کی عبادت نہ کر اس کے بغیر کوئی معبود نہیں ذات ِ ربانی کے بغیر ہر شے فنا ہوجائے گی حکم اسی کا ہے اور اسی کی طرف تم پلٹائے جائو گے