با برکت ہے وہ ذات ِ اقدس جس کے ہاتھ میں سب دنیائوں کی بادشاہی ہے اور وہ ہر چیز پر قادر ہے
وہ وہ ذات ہے جس نے موت اور زندگی کو تخلیق فرمایاتاکہ تمہاری آزمائش کرے کہ تم میں سے کس کا عمل سب سے بہتر ہے اوروہ غالب اور بہت بخشنے والا ہے
جس نے تہ بتہ سات آسمان تخلیق فرمائے، دیکھنے والے تو اﷲ تعالیٰ کی تخلیق میں کچھ فرق نہیں پاتا تو نظر پھرا کے دیکھ لے ، کیا تجھے کسی قسم کی دراڑ نظر آتی ہے؟
پھر تو نظر دو دفعہ گھما نظر تیری طرف رسوائی کے ساتھ تھک ہار کے واپس آ جائے گی
یقیناً ہم نے آسمان ِ دنیا کو چراغوں( ستاروں) سے مزین فرمایا ہے اور ہم نے اسے شیطانوں کے لیے مار بنایا ہے اور ہم نے ان کے لیے بھڑکتی آگ کا عذاب تیار کر رکھا ہے
اور ان لوگوں کے لیے جو اپنے رب کے ساتھ کفر کرتے ہیں جہنم کا عذاب ہے اور وہ بد ترین ٹھکانہ ہے
جب وہ اس میں ڈالے جائیں گے تو وہ اس کی دھا ڑ کو سنیں گے اور وہ ابل رہی ہو گی
قریب ہے کہ وہ جوش سے پھٹ جائے جب اس میں انسانوں کی ایک فوج ڈالی جاتی ہے تو جہنم کا داروغہ ان سے پوچھتا ہے ، کیا تمہارے پاس کو ئی نذیر نہیں آیا تھا؟
وہ جواباً کہیں گے ہمارے پاس ایک نذیر تو آیا تھا ہم نے اسے جھٹلا دیا اور ہم نے کہا اﷲ تعالیٰ نے کوئی شے نازل نہیں فرمائی تم تو صرف بہت بڑی گمراہی میں ہو
اور وہ کہیں گے اگر ہم سنتے ہو تے یا ہم میں عقل ہوتی توہم دوزخ کی آگ والے نہ ہوتے
اب انہوں نے اپنے گناہ کا اعتراف کر لیاجہنم والوں کے لیے تباہی ہے
یقیناً جو لوگ بن دیکھے اپنے پروردگار سے ڈرتے ہیں ان کے لیے مغفرت اوربڑا اجر ہے
تم اپنی بات چھپا کر کرو یا کھول کر سامنے کرویقیناً اﷲ تعالیٰ سینوں کے بھیدوں کو جانتا ہے
کیا وہی نہ جانے جس نے پیدا فرمایا ہے حالانکہ وہ لطیف بھی ہے اور بے حد خبر رکھنے والا بھی ہے
وہ وہی ذات ہے جس نے زمین کو تمہارا فرمانبردار بنا دیا ہے، تم زمین کے راستوں میں چلواوراﷲ تعالیٰ کے رزق سے کھائو،اسی کی طرف تم نے اٹھ کے جانا ہے
کیا تم اس ذات ِ اقدس سے جو آسمان کا حاکم ہے بے خوف ہو گئے ہو کہ وہ تمہیں زمین میں دھنسا دے اور زمین لرزنے لگ جائے
یاکیا تم اس بات سے بھی بے خوف ہوگئے ہوکہ جو آسمان کا حکمران ہے وہ تم پر پتھروں کی بارش بھیج دے؟ تو پھر تمہیں پتہ چلے کہ ہمارا ڈرانا کیسا ہوتا ہے؟
اور ان لوگوں نے بھی جھٹلایا جو ان سے پہلے تھے تو میرا نرالا عذاب کیسا تھا؟
کیا انہوں نے ان پرندوں کو نہیں دیکھا جو اوپر پَر کھولے ہوئے ہیں اور پھر پَر سکیڑے ہوتے ہیں؟ انہیں صرف رحمان ہی تو تھامے ہوئے ہے۔ وہ ہر چیز کو دیکھتا ہے
کیاوہ کون ہے؟ جو تمہاری فوج بنے گا اور اﷲ تعالیٰ کو چھوڑ کے تمہاری مدد کرے گا کافر تو صرف دھوکے میں پڑے ہوئے ہیں
بھلا وہ کون ہے جو تمہیں رزق دے گا اگر اﷲ تعالیٰ نے اپنا رزق روک لیا؟ یہ لوگ تو سر کشی اور نفرت میں گھسے ہوئے ہیں
کیا وہ جو اپنے چہرے پر اوندھے منہ چلتا ہے وہ زیادہ ہدایت یافتہ ہے یا وہ جو سیدھا صراط ِ مستقیم پر چل رہا ہے
فرما دیجئے اﷲ تعالیٰ وہی ہے جس نے تمہیں پیدا فرمایااور پھر تمہیں کان، آنکھیں اور دل عطا فرمائے، تم کم ہی شکر کرتے ہو
فرما دیجیے اﷲ تعالیٰ وہ ہے جس نے تمہیں زمین میں پھیلا دیا ہے اور اسی کی طرف تم اٹھائے جائو گے
اور وہ کہتے ہیں اگر تم سچے ہو ( تو بتائو) یہ وعدہ کب پورا ہو گا؟
فرما دیجیے علم تو اﷲ تعالیٰ کے پاس ہے میں توصرف اﷲ تعالیٰ کی طرف سے کھلم کھلا ڈرانے والا ہوں
جب کافر اسے قریب دیکھیں گے تو ان کے چہرے بد صورت ہو جائیں گے اور فرمایا جائے گا یہ وہی ہے جو تم مانگا کرتے تھے
آپ ( علیک الصلوۃ والسلام) فرمائیں دیکھو تو سہی! اﷲ تعالیٰ اگر مجھے اور میرے ساتھیوں کو موت دے دے یا ہم پر رحم فرما دے تو بتائو کافروں کو دردناک عذاب سے کون بچائے گا؟
آپ ( علیک الصلوۃ والسلام)فرمادیں وہ رحمان ہے جس پر ہم ایمان لائے اور جس پر ہمارا توکل ہے۔ تمہیں جلد پتہ چل جائے گا کہ کھلم کھلا گمراہی میں کون ہے؟
آپ ( علیک الصلوۃ والسلام) فرما دیں تم دیکھو تو سہی! اگر تمہارا پانی گہرا ہو جائے تو پھر نتھرا ہوا صاف پانی تمہارے پاس کون لائے گا؟