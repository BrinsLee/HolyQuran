اے ایمان والو!اپنے عہد پورے کروتمہارے لیے بے زبان جانور حلال ہیں ہاں جن کا ذکر ابھی آگے آتا ہے وہ حلال نہیں ہیں جب تم نے احرام باندھا ہو تو شکار کو حلال نہ سمجھو یقیناًاللہ تعالیٰ جو چاہتا ہے حکم فرمادیتا ہے
ایمان والو! اللہ تعالیٰ کے شعائر کو بے ادبی سے خراب نہ کرو اورحرمت والے مہینوں میں بھی بے حرمتی نہ کرو اورجو جانور کعبے کے لیے ہیں اور جن کے گلے میں قلادے ڈال دیئے گئے ہیں اور جولوگ اﷲ تعالیٰ کا فضل اور رضا چاہنے کے لیے بیت اللہ شریف کا قصد کرکے آرہے ہیں ان کے راستے کی روکاوٹ نہ بنو،جب تم احرام کھول دو پھر تمہیں اجازت ہے بے شک شکار کرلواورتمہیں ہر گز کسی قوم کی دشمنی اس بات پر نہ ابھارے کہ انہوں نے تمہیں مسجد حرام سے روکا تھا تو تم زیادتی کرنے لگ جاؤ اورنیکی اور پرہیز گاری میں ایک دوسرے سے تعاون کرواورگناہ اور زیادتی میں باہم تعاون نہ کرو اوراللہ تعالیٰ سے ڈرو یقیناً اللہ تعالیٰ شدید گرفت فرمانے والا ہے
تم پروہ جانور حرام ہیں جو ذبح کیے بغیر مر گیا ہے اسی طرح بہتا لہواور خنزیر کا گوشت اور جسے ذبح کرتے وقت اﷲ تعالیٰ کے بغیر کسی اور کا نام لیا جائے،جسے گلا دبا کے مار دیا جائے، جو چوٹ لگنے سے مر جائے،جو اوپر سے گر کے مرجائے، جو سینگ لگنے سے مر جائے، جسے درندہ کھاجائے ہاں اگروہ زندہ ہے اور اسے تم نے ذبح کرلیا ہے اور جو بتوں کے تھان پر ذبح کیا جائے اور یہ کہ تم اپنا حصہ لو جوئے کے تیروں سے یہ سب باتیں گناہ کی ہیں،آج کافر لوگ تمہارے دین سے مایوس ہیں سو تم ان سے نہ ڈرو مجھ ہی سے ڈرو،آج میں نے تمہارے لیے تمہارا دین مکمل کردیا ہے اورمیں نے تم پر اپنی نعمت پوری کردی ہے اور میں نے تمہارے لیے اسلام کو بطور دین پسند کیا ہے،اورجو بھوک کی وجہ سے لاچار ہو جائے وہ گناہ کی طرف مائل بھی نہ ہو تو جو ملے کھا لے یقیناً اﷲ تعالیٰ بہت بخشنے والا سدا رحم فرمانے والا ہے
آپ(علیک الصلوٰۃو السلام) سے پوچھتے ہیں کہ ان کے لیے کون کون سی چیزیں حلال ہیں آپ (علیک الصلوٰۃ والسلام) فرمائیں تمہارے لیے تمام پاکیزہ چیزیں حلال ہیں اور جو تمہارے سدھائے ہوئے شکاری جانوروں نے تمہارے لیے شکار پکڑا ہو، تم نے انہیں اس طرح سدھایا ہو جس طریقے سے اﷲ تعالیٰ نے تمہیں (شکار کرنا) سکھایا ہے تو جو وہ تمہارے لیے پکڑ رکھیں اسے کھا لو اور جانوروں کو شکار پر چھوڑتے وقت اﷲ تعالیٰ کا نام لے لیا کرو اور اﷲ تعالیٰ سے ڈرو بے شک اﷲ تعالیٰ جلد حساب لینے والا ہے
) آپ سے وہ سوال کرتے ہیں کہ ان کے لیے کیا کیا حلال کیا گیا ہے آپ (علیک الصلوٰۃ والسلام) فرما دیں) کہ تمہارے لیے پاکیزہ چیزیں حلال کردی گئی ہیں ان لوگوں کا کھانا بھی جو اہل کتاب ہیں تمہارے لیے حلال ہے اور تمہارا کھانا ان کے لیے حلال ہے اور(اسی طرح حلال ہیں) پاک دامن عورتیں مسلمانوں میں سے اوراہل کتاب کی پاک دامن عورتیں جب تم انہیں نکاح میں لانے کے لیے ان کے مہر ادا کردوتم پاک باز بنو بدکاری نہ کرو اور نہ ہی چوری چھپے دوستیاں لگاؤ اور جو ایمان کا انکار کرتا ہے اس کا سارا عمل ضائع ہو گیا اور وہ آخرت میں نقصان اٹھانے والوں میں سے ہوگا
اے ایماندارو! جب تم نماز ادا کرنے کے لیے اٹھو تو پہلے اپنے چہرے اور اپنے بازو کہنیوں سمیت دھو لواور اپنے سروں کا مسح کرو اور اپنے پاؤں ٹخنوںسمیت دھو لو اور اگر تم ناپاکی کی حالت میں ہو تو اچھی طرح طہارت کرلو اوراگر تم بیمار ہو یا سفر پر ہو یا تم سے کوئی رفع حاجت کے بعد آیا ہے یا تم نے عورتوں کو چھوا ہے تمہیں پاکیزہ پانی نہیں مل سکاتو تم پاک مٹی سے تیمم کرلواپنے چہرے اور اپنے ہاتھوں کامسح کرلو اللہ تعالیٰ تم پر تنگی نہیں کرنا چاہتا وہ تو چاہتا ہے کہ تمہیں پاک کرے اورتم پر اپنی نعمتیں پوری کرے تاکہ تم شکر گزار بندے بن جاؤ
اور اللہ تعالیٰ کی نعمت کو یاد کرو جو تم پر تھی اور پختہ عہد کرو اور اس عہد کو بھی یاد کرو جو اﷲ تعالیٰ نے تم سے کیا ہے جب تم کہہ رہے تھے کہ ہم نے سنا ہے اور اطاعت کی ہے اللہ تعالیٰ سے ڈرویقیناً اللہ تعالیٰ سینے کے بھید جانتا ہے
اے ایماندارو! تم اللہ تعالیٰ کے لیے شہادت انصاف کے ساتھ دینے پر قائم رہ جاؤاورتمہیں کسی قوم کی د شمنی اس بات پرآمادہ نہ کرے کہ تم انصاف نہ کرو،تم انصاف کرو وہ پرہیز گاری کے بہت زیادہ قریب ہے اوراللہ تعالیٰ سے ڈرو بے شک اللہ تعالیٰ تمہارے اعمال کی خبر رکھتا ہے
اللہ تعالیٰ نے ایمان والوں سے وعدہ کیا ہے جن کے عمل اچھے ہیں ان کے لیے وسیع مغفرت اور اجر ِ عظیم ہے
اور جن لوگوں نے کفر کیا اور ہماری آیات کو جھٹلادیا وہ جہنم میں ہوں گے
اے ایماندارو!اللہ تعالیٰ کی نعمت یاد کرو جو اس نے تم پر کی جب ایک گروہ نے ارادہ کیا کہ تمہاری طرف ہاتھوں کو بڑھائیں اللہ تعالیٰ نے ان کے ہاتھ روک دیئے اللہ تعالیٰ سے ڈرو اور اسی پر بھروسہ کرو اور مومن اﷲ تعالیٰ پر ہی توکل کیا کرتے ہیں
(محبوب صلی اﷲ تعالیٰ علیک وسلم! آپ انہیں فرما دیں) بیشک اللہ تعالیٰ نے بنی اسرائیل سے پختہ عہد لیا تھا اوران میں بارہ نقیب مقرر فرمائے تھے اور اﷲ تعالیٰ نے فرمایا تھا کہ میں یقیناً تمہارے ساتھ ہوں اگر تم نے نماز قائم کی، زکوۃ کی ادائیگی کی، میرے رسولوں پر ایمان لائے،رسولوں کی عزت اور احترام کیا، ان سے تعاون کیااور تم نے اللہ تعالیٰ کو قرض ِحسنہ دیاتو میں لازماً تمہارے گناہوں کو مٹا دوں گااور تمہیں ایسی جنتوں میں جگہ دوں گا جن کے نیچے نہریں بہتی ہیں اگر تم میں سے اس کے بعد بھی کوئی انکار کرے گا تو بیشک وہ سیدھے راستے سے بھٹک گیا
پھرعہد توڑنے کی وجہ سے ہم نے انہیں اپنی رحمت سے دور کرکے ان پر پھٹکار ڈال دی اوران کے دلوں کو ہم نے سخت کردیاوہ کلمات کو اپنی جگہ سے ہیر پھیر کردیتے ہیں اوربہت ساراحصہ جو انہیں عطا ہوا تھا اسے بھول گئے ہیں،محبوب(صلی اﷲ تعالیٰ علیک وسلم)! آپ ان کی خیانتوں سے مطلع ہوتے رہیں گے ہاں ان میں تھوڑے لوگ ہیں جو ایسے نہیں ہیں آپ (علیک الصلوٰۃ والسلام) انہیں معاف فرمادیں اوردرگزر کریں بیشک اللہ تعالیٰ احسان کرنے والوں کو پسند فرماتا ہے
جو اپنے آپ کو نصرانی کہتے ہیں ہم نے ان سے بھی عہد لیا تھا تو وہ اس عہد کا ایک حصہ جس کے ذریعے انہیں یاددہانی کرائی گئی تھی بھول بیٹھے تو ہم نے ان کے درمیان قیامت تک عداوت اور بغض ڈال دیا اور اﷲ تعالیٰ بہت جلد انہیں ان کے اعمال کی خبر دے گا جو وہ کیا کرتے تھے
اے اہل کتاب! تمہارے پاس ہمارے رسول (مصطفی علیہ الصلوٰۃ والسلام) آگئے ہیں وہ بہت ساری باتیں جو تم کتاب اللہ سے چھپاتے تھے واضح بیان فرماتے ہیں اور بہت ساری باتوں کو معاف بھی فرمادیتے ہیں بیشک تمہارے پاس اللہ تعالیٰ کی طرف سے ایک نور (حضور علیہ الصلوٰۃ والسلام) آیااور ایک وضاحت کرنے والی کتاب بھی آگئی ہے
اﷲ تعالیٰ اس کے ذریعے سلامتی کے راستوں کی طرف ہدایت دیتا ہے جو اس کی رضا کے تابع ہو اور انہیں اندھیروں سے نور(مصطفی علیہ الصلوٰۃ والسلام) کی طرف اپنے حکم سے نکالتا ہے اور انہیں سیدھے راستے کی ہدایت عطا فرماتا ہے
یقیناً ان لوگوں نے کفر کیاجنہوں نے کہا کہ مسیح ابن مریم اللہ ہیں، آپ (علیک الصلوٰۃ والسلام) فرمادیجئے اللہ تعالیٰ پر کس کا بس چل سکتا ہے؟ اگر وہ ارادہ فرما لے کہ وہ مسیح ابن مریم اور ان کی ماں اور دنیا میں رہنے والے سب زمین والوں کو ہلاک فرمادے اور آسمانوں اور زمین اور جو کچھ ان کے درمیان ہے وہ سب کا مالک ہے وہ جو چاہتا ہے پیدا فرمادیتا ہے اوراللہ تعالیٰ ہر چیز پر قادر ہے
یہو د اور نصاریٰ بولے ہم اللہ تعالیٰ کے بیٹے اور چہیتے ہیں آپ (علیک الصلوٰۃ والسلام) فرمادیجئے کہ پھر وہ تمہارے گناہوں کی وجہ سے تمہیں عذاب کیوں دیتا ہے تم بھی انسان ہو جس طرح باقی انسان اس نے بنائے ہیں وہ جسے چاہتا ہے بخش دیتا ہے اور جسے چاہتا ہے عذاب دیتا ہے اورآسمانوں او ر زمین کا ملک اور جو کچھ ان کے درمیان ہے سب اللہ تعالیٰ کا ہے اور اسی کی طرف پلٹ کر جانا ہے
اے اہل کتاب! بیشک تمہارے پاس ہمارا رسول(علیہ الصلوٰۃ والسلام) تشریف لے آیاہے جو کھول کھول کرتمہارے سامنے بیان فرماتا ہے اس دوران میں جب رسولوں کی آمد کوایک لمبا عرصہ گزر گیا تھا تم یہ نہ کہو کہ ہمارے پاس تو کوئی خوشخبری دینے والا یا ڈرانے والا نہیں آیا بلاشبہ تمہارے پاس بشیر و نذیر آ گیا ہے اور اﷲ تعالیٰ ہر چیز پر قادر ہے
(اوروہ وقت بھی یاد فرمائیں)جب موسیٰ(علیہ السلام) نے اپنی قوم سے کہااے میری قوم! تم یاد کرو جب اللہ تعالیٰ نے تم پر مہربانی فرمائی تھی جب اس نے تم میں نبی بھی پیدا فرمائے اور تمہاری قوم میں بادشاہ بھی آئے اور تمہیں ہر وہ چیز عطا فرمائی جو(تمہارے دور میں) تمام جہانوں میں کسی اور کو نہیں ملی
اے میری قوم! اس مقدس سرزمین میں داخل ہو جاؤجو تمہارے لیے اللہ تعالیٰ نے لکھ دی ہے اور اپنی ایڑیوں پرپیچھے نہ پلٹنا یہ تمہارے لیے خسارے کی بات ہوگی
وہ بولے اے موسیٰ (علیک السلام)وہاں توبڑے جابر لوگ رہتے ہیں اورہم ہرگز وہاں داخل نہیں ہوں گے جب تک وہ وہاں سے نکلتے نہیں اگر وہ وہاں سے نکل جائیں تو پھرہم ضرور داخل ہو جائیں گے
اﷲ تعالیٰ سے ڈرنے والے لوگوں میں سے دو آدمیوں نے کہا جن پر اﷲ کریم کا انعام تھا کہ ان دروازوں سے آگے شہروں میں چلے جائو جب تم شہروں میں داخل ہو جائو گے تویقیناً غلبہ تمہارا مقدر ہوگا اوراللہ تعالیٰ پر توکل کرو اگر تم مومن ہو
انہوں نے کہا اے موسیٰ(علیک السلام)! ہم ہرگز کبھی بھی نہیں جائیں گے جب تک وہ لوگ وہاں موجود ہیں تم خود جاؤ اور اپنے ربّ کو ساتھ لے جاؤتم مل کر جنگ کرو ہم تو یہاں بیٹھے ہیں
حضرت موسیٰ(علیہ السلام) نے عرض کیا اے میرے پروردگار! میں صرف اپنی جان اور اپنے بھائی کاتصرف رکھتا ہوں پس ہمارے درمیان اور اس فاسق قوم کے درمیان فرق پیدا فرمادے
اللہ تعالیٰ نے فرمایا یہ سرزمین ان پر چالیس سال تک حرام ہے یہ لوگ زمین میں سرگرداں پھرتے رہیں گے پس آپ(علیک السلام) اس فاسق قوم پر افسوس نہ فرمائیں
آپ(علیہ الصلوٰۃ والسلام) ان کے سامنے آدم(علیہ السلام) کے دو بیٹوں کا سچا واقعہ پڑھ دیں جب انہوں نے اپنی نیاز سے تقرب حاصل کرنا چاہا ان میں سے ایک کی نیاز قبول کرلی گئی اور دوسرے کی قبول نہیں فرمائی گئی تو وہ بولا میں تجھے ضرور مار دوں گا بھائی نے جواباًکہا بیشک اللہ تعالیٰ پرہیز گاروں کی نیاز ہی قبول فرمایا کرتا ہے
اگر تو میری طرف قتل کے لیے ہاتھ بڑھائے گاتو میں تجھے مارنے کے لیے تیری طرف ہاتھ بڑھانے کے لیے تیار نہیں ہوں کیونکہ مجھے اﷲ تعالیٰ کا خو ف ہے جو سب جہانوں کا پالنے والا ہے
میں توچاہتا ہوں کہ تو میرا اور اپنا گناہ اٹھا لے اور جہنمی بن جائے اورظالموں کی جگہ ہی وہ ہے
اس کے جی نے اسے آمادہ کیا کہ وہ اپنے بھائی کو مار دے سو اس نے اسے مار دیا تو خسارا پانے والوں میں ہو گیا
اللہ کریم نے ایک کوا بھیجا جو زمین کو کرید رہا تھا تاکہ آدم(علیہ السلام) کے بیٹے کو دکھا ئے کہ وہ اپنے بھائی کی لاش کو کیسے چھپائے، اس نے کہا کہ ہائے افسوس! میں اس بات سے بھی عاجز ہوں کہ اس کوے کی طرح کام کرکے اپنے بھائی کی لاش کو چھپالوں تو وہ بہت نادم ہوا
ہم نے بنی اسرائیل پر اسی وجہ سے یہ حکم لکھ دیا کہ جو کسی جان کو بغیر کسی جان کے یا کوئی زمین میں فساد نہ کرے تو اسے مار دیا جائے تو گویا اس نے سب لوگوں کو مار دیا ہے اور جو کسی جان کو زندگی دے تو گویااس نے سب انسانوں کو زندہ کردیا ہے اور بیشک ہمارے رسول واضح نشانیاں لے کر ان کے پاس آئے ان کے آنے کے بعد ان میں سے بہت سے لوگ زمین پر اسراف کرتے ہیں
بیشک جو لوگ اﷲ تعالیٰ اور اس کے رسول(علیہ الصلوٰۃ والسلام) سے جنگ کرتے ہیں اور زمین میں فساد کے لیے دوڑیں لگاتے ہیں بے شک ان لوگوں کی جزا صرف یہ ہے کہ انہیں قتل کیا جائے یا انہیں صلیب دے دی جائے یاان کے ہاتھ اور پاؤں ایک دوسرے کے خلاف کاٹ دیئے جائیں یا انہیں زمین سے جلا وطن کردیا جائے یہ تو دنیا میں ان کے لیے رسوائی ہے اور آخرت میں بہت بڑاعذاب ہے
ہاں جن لوگوں نے توبہ کرلی اس سے پہلے کہ تمہیں ان پر قدرت حاصل ہوتو جان لو کہ اللہ تعالیٰ بہت بخشنے والا سدا رحم فرمانے والا ہے
اے ایماندارو! اللہ تعالیٰ سے ڈرواور اس کے سامنے وسیلہ تلاش کرو اوراس کے راستے میں جہاد کروتاکہ تمہیں فلاح ملے
یقیناً جو لوگ کافر ہیں اگر جو کچھ زمین میں ہے وہ سارے کا سارا اور اس جتنا اور بھی انہیں مل جائے اور یہ اﷲ تعالیٰ کے عذاب سے بچ جانے کے لیے فدیہ دے دیں تو اﷲ تعالیٰ یہ فدیہ قبول نہیں فرمائے گا اور ان کے لیے درد ناک عذاب ہے
وہ تو چاہئیں گے کہ جہنم سے نکل جائیں حالانکہ وہ جہنم سے نکل نہیں سکتے اور ان کے ساتھ عذاب قائم رہے گا
اورچور مرد ہو یا عورت تم ان دونوں کے ہاتھوں کو کاٹ دو یہ ان کے لیے اس عمل کا بدلہ ہے جو انہوں نے کیا ہے اور یہ اللہ تعالیٰ کی طرف سے سزا ہے اوراللہ تعالیٰ غالب اور حکمت والا ہے
لیکن جو ظلم کے بعد توبہ کرلے اور اپنی اصلاح بھی کرلے تو بیشک اللہ تعالیٰ اس کی طرف رجوع فرمانے والا ہے یقیناً اﷲ تعالیٰ بڑا بخشنے والا سدا رحم فرمانے والا ہے
اے مخاطب! تجھے پتہ نہیں کہ آسمانوں اور زمین کی ملکیت سب اللہ تعالیٰ کی ہے وہ جسے چاہتا ہے عذاب دیتا ہے اور جسے چاہتا ہے بخش دیتا ہے اوراللہ تعالیٰ ہر چیز پر قادر ہے
اے رسول(علیک الصلوٰۃ والسلام)! کفر میں جلدی کرنے والے آپ کو غم ناک نہ کریں(یہ وہی لوگ ہیں) جو اپنے منہ سے کہتے ہیں کہ ہم ایمان لائے حالانکہ ان کے دل ایمان نہیں لائے اور کچھ یہودی وہ ہیں جو جھوٹ کو خوب سنتے ہیں اور دوسرے لوگوں کی باتیں بھی توجہ سے سنتے ہیں جو ابھی آپ کے پاس نہیں آئے یہ وہ لوگ ہیں جو کلمات کی اپنی جگہ سے تحریف کردیتے ہیں اور کہتے ہیں اگر تمہیں پسند کا حکم دیا جائے تو لے لواور اگرایسا نہ ہو تو اس سے بچو جس کی اﷲ تعالیٰ آزمائش چاہتا ہے تو اے مخاطب! اﷲ تعالیٰ کی طرف سے اسے کوئی فائدہ نہیں پہنچا سکتایہ وہی لوگ ہیں جن کے دلوں کو اﷲ تعالیٰ پاک نہیں کرنا چاہتا ان کے لیے دنیا میں بھی رسوائی ہے اور آخرت میں بھی بڑا عذاب ہے
یہ جھوٹی باتیں بنانے کے لیے جاسوسی کرتے ہیں حرام (رشوت) کھاتے ہیں محبوب(صلی اﷲ تعالیٰ علیک وسلم)  اگر یہ آپ کے پاس آئیں تو آپ ان کے درمیان فیصلہ فرما دیں یا انہیں چھوڑ دیں آپ اگر چھوڑ دیں گے تو ہر گز یہ آپ کو کوئی ضرر نہیں پہنچا سکتے اگر آپ فیصلہ فرمائیں تو فیصلہ انصاف سے فرمائیں بے شک اﷲ تعالیٰ انصاف کرنے والوں سے محبت فرماتا ہے
(تعجب کی بات کی ہے)کہ آپ(علیک الصلوٰۃ و السلام) سے کیسے فیصلہ کروائیں گے جب کہ ان کے پاس تورات موجود ہے جس میں اﷲ تعالیٰ کے احکام ہیں اس کے باوجود یہ منہ موڑ لیتے ہیں یہ ہر گز ایمان دار نہیں ہیں
یقیناً ہم نے تورات نازل فرمائی جو ہدایت اور نور ہے ہمارے فرماں بردار انبیاء یہودیوں کو اس کے مطابق حکم دیتے رہے اﷲ والے اور علما وہ اﷲ تعالیٰ کی اس کتاب کے محافظ ٹھہرائے گئے تھے اور وہ اس پر گواہ تھے(وہ بھی حکم دیتے رہے) پس لوگوں سے نہ ڈرا کرو اور مجھ سے ڈرو اور میری آیتوں کو تھوڑی قیمت لے کر نہ بیچو جو اس کتاب کے مطابق جسے اﷲتعالیٰ نے نازل فرمایا ہے فیصلہ نہ کرے تو ایسے لوگ ہی کافر ہیں
اور ہم نے اس تورات میں یہودیوں کے لیے یہ حکم لکھ دیا کہ جان کے بدلے جان، آنکھ کے بدلے آنکھ، ناک کے بدلے ناک، کان کے بدلے کان، دانت کے بدلے دانت اور زخموں کے لیے قصاص ہے تو جو شخص معافی دے دے تو یہ معافی (اس کے گناہوں کا) کفارہ بن جائے گی اور جو لوگ اﷲ تعالیٰ کی اتاری ہوئی کتاب کے مطابق فیصلے نہ کریں تو وہ ظالم ہیں
اور ہم نے ان کے نقش ِقدم پر عیسیٰ ابن مریم کو بھیجا جو ان کے سامنے والی کتاب کی تصدیق کرنے والے تھے اور ہم نے ان کو انجیل عطا فرمائی اس میں بھی ہدایت اور نور تھااور اس نے پہلی کتاب تورات کی تصدیق فرمائی اور انجیل ہدایت اور پرہیزگاروں کے لیے نصیحت تھی
اب چاہیے کہ انجیل والے اس کے مطابق فیصلے کریں جو اﷲ تعالیٰ نے انجیل میں نازل فرمایااور جو اﷲ تعالیٰ کے نازل کردہ کے مطابق فیصلے نہیں کرتے تو وہی لوگ فاسق ہیں
اے محبوب!(صلی اﷲ تعالیٰ علیک وسلم)میں نے آپ کی طرف یہ کتاب (قرآن) سچائی کے ساتھ نازل فرمائی جوپہلی کتاب کی تصدیق کرنے والی ہے اور یہ (قرآن) پہلی کتاب کا محافظ ہے تو آپ ان کے درمیان قرآن کے مطابق فیصلے فرمائیں جو اﷲ تعالیٰ کانازل فرمودہ ہے، اس حق کو چھوڑ کر جو آپ(علیک الصلوٰۃ والسلام) کے پاس آیا ہے ان کی خواہشات کی پیروی ہر گز نہ کریں تم میں سے ہر ایک کے لیے ایک شریعت اور عمل کی راہ بنائی ہے اگر اﷲ تعالیٰ چاہتا تو تم سب کو ایک ہی امت  بنا دیتالیکن نہیں وہ اس چیز سے جو اس نے تمہیں دی ہے آزمانا چاہتا ہے کہ تم نیکیوں میں آگے بڑھنے کی کوشش کرو تم سب نے اﷲ تعالیٰ کے پاس ہی لوٹ کے جانا ہے پھر وہ تمہیں بتائے گا جن باتوں میں تم اختلاف کرتے تھے
اور یہ کہ آپ (علیک الصلوٰۃ والسلام) ان لوگوں کے درمیان اﷲ تعالیٰ کے نازل فرمودہ کے مطابق فیصلے فرمائیں اور ان کی خواہشات کی پیروی نہ فرمائیں آپ ہوشیار رہیں کہ آپ کو اس نازل فرمودہ کے کچھ حصے سے برگشتہ نہ کردیں اگر وہ منہ موڑ لیں تو آپ جان لیں کہ یقیناً اﷲ تعالیٰ نے ان کے کچھ گناہوں کی انہیں سزا دینے کا ارادہ فرما لیا ہے اور بے شک لوگوں میں بہت سے نافرمان ہیں
تو کیا وہ جاہلیت کے زمانے کے فیصلے چاہتے ہیں تو یقین رکھنے والی قوم کے لیے سب سے بہتر حکم اﷲ تعالیٰ کا ہی ہو سکتا ہے
اے ایمان والو! یہود اور نصاریٰ کواپنا دوست نہ بناؤ وہ آپس میں ایک دوسرے کے دوست ہیں اور تم میں سے جس نے انہیں دوست بنایا تو وہ انہی میں سے ہے بے شک اﷲ تعالیٰ ظالم قوم کو ہدایت نہیں فرماتا
سو آپ (علیک الصلوٰۃ والسلام) ان لوگوں کو جن کے دلوں میں نفاق کی بیماری ہے ملاحظہ فرماتے ہیں کہ وہ دوڑ دوڑ کر ان میں جاتے ہیں اور کہتے ہیں ہمیں خوف ہے کہ ہم پر کہیں گردش نہ آجائے وہ وقت دور نہیں جب اﷲ تعالیٰ تمہیں کامل فتح دے دے یاکوئی بات اپنی طرف سے کامیابی کی ظاہر کر دے تو پھر اس پر جو انہوں نے دلوں میں چھپا رکھا تھانادم ہو جائیں گے
ایمان والے پھر کہیں گے کہ کیا یہی وہ لوگ ہیں جنہوں نے اﷲ تعالیٰ کی سخت سے سخت قسمیں اٹھائی تھیں کہ وہ یقیناً تمہارے ساتھ ہیں اب ان کے سارے اعمال اکارت گئے پس وہ نقصان اٹھانے والے ہو گئے
اے ایمان والو! تم میں سے جو اپنے دین سے پھر گیا (یہ اس کی بد نصیبی ہے) عنقریب اﷲ تعالیٰ ایک ایسی قوم کو لائے گاجن سے اﷲ تعالیٰ محبت کرتا ہے اور وہ اﷲ تعالیٰ سے محبت کرتے ہیں جو مومنوں کے لیے نرم اور کافروں کے لیے سخت ہیں وہ اﷲ تعالیٰ کے راستے میں جہاد کریں گے اور کسی ملامت کرنے والے کی ملامت سے نہیں ڈریں گے یہ اﷲ تعالیٰ کا فضل ہے جسے چاہتا ہے اس سے نوازتا ہے اور اﷲ تعالیٰ بڑی وسعت اوربہت علم والا ہے
یقیناًتمہارا مددگار اور ولی صرف اللہ تعالیٰ اور اس کے رسول پاک(علیہ الصلوٰۃ والسلام) ہیں اور جو لوگ ایمان لائے ہیں وہ نماز قائم کرتے ہیں،زکوۃ دیتے ہیں اور اتنہائی عاجزی کرنے والے ہیں
اور جو شخص اللہ تعالیٰ اور اس کے رسول پاک(علیہ الصلوٰۃ والسلام) اور ایمان والوں کوولی اور دوست بنائے گا تو بے شک اﷲ تعالیٰ کا لشکر ہی غالب ہے
اے ایمان والو!ان لوگوں کو جنہوں نے تمہارا دین ہنسی اور مذاق بنادیا ہے دوست نہ بناؤخواہ وہ اہل کتاب ہوں یا کافر ہوں اللہ تعالیٰ سے ڈرو اگر تم صاحب ِایمان ہو
اورجب تم نماز کے لیے بلاتے(آذان دیتے) ہوتو وہ اسے مذاق اور کھیل بنا تے ہیں یہ اس لیے کہ وہ بے عقل قوم ہے
آپ (علیک الصلوٰۃ والسلام) فرما دیں اے اہل کتاب!کیا تم ہم سے صرف اس لیے انتقام لیتے ہو کہ ہم اﷲ تعالیٰ پر اور جو کچھ ہماری طرف اتارا گیا اس پر اور جو کچھ ہم سے پہلے اتارا گیا اس پر ایمان لے آئے ہیں اور بلا شبہ بہت سے تم میں فاسق ہیں
آپ (علیک الصلوٰۃ والسلام) فرما دیجئے کیا میں تمہیں خبر دوں کہ اﷲ تعالیٰ کے نزدیک باعتبار جزا کون برا ہے وہ لوگ جن پر اﷲ تعالیٰ نے لعنت فرمائی غضب کیا اور بعض کو بندر اور بعض کو سور بنایا (مزید برے وہ ہیں) جنہوں نے شیطان کی پوجا کی بلحاظ درجہ وہی تو بد ترین ہیں کیونکہ وہ دوسروں سے بڑھ کر سیدھے راستے سے بھٹکنے والے ہیں
اورجب وہ (منافق) تمہارے پاس آتے ہیں تو کہتے ہیں کہ ہم ایمان لاچکے حالانکہ وہ یہاں کفر کے ساتھ آئے اور کفر کے ساتھ ہی گئے اور اﷲ تعالیٰ خوب جانتا ہے جسے وہ چھپا رہے تھے
محبوب(صلی اﷲ تعالیٰ علیک وسلم)! آپ ان میں سے اکثر لوگوں کو دیکھتے ہیں کہ گناہ، ظلم اور حرام کھانے میں وہ ایک دوسرے سے بڑھ رہے ہیں وہ اعمال بد ترین ہیں جو یہ کررہے ہیں
انہیں ان کے مشائخ اور علماء گناہ کی بات کہنے اور حرام کھانے سے کیوں نہیں روکتے؟ بیشک جو کچھ وہ کرتے رہے ہیں وہ بد ترین بات ہے
اوریہود نے کہا اللہ تعالیٰ کا تو ہاتھ بندھاہوا ہے بندھ جائیں ان کے ہاتھ اور ان پر اس قول کی وجہ سے پھٹکار ہو،اللہ تعالیٰ کے ہاتھ تو کھلے ہیں وہ جس طرح چاہتا ہے خرچ فرماتا ہے ان کی اکثریت کو جو آپ پر رب کی طرف سے نازل ہوا ہے سر کشی اور انکار میں ہی بڑھائے گا اور ہم نے قیامت تک ان میں دشمنی اور بغض ڈال دیا ہے اور جب بھی وہ لڑائی کی آگ بھڑکاتے ہیں اﷲ تعالیٰ اسے بجھا دیتا ہے وہ زمین میں فساد کرنے کے لیے دوڑتے ہیں اور اللہ تعالیٰ فسادیوں کو پسند نہیں فرماتا
اوراگر اہل کتاب (حضرت محمد مصطفی علیہ الصلوٰۃ والسلام پر) ایمان لاتے اور تقویٰ اختیار کرتے تو ہم ان کے گناہوں کو مٹا دیتے اور ہم لازما انہیں نعمتوں والے باغات میں داخل فرماتے
اگر وہ تورات اور انجیل اور رب کی طرف سے جو اتارا گیا تھا اسے قائم کرتے تو انہیں اوپر سے روزی ملتی اور پاؤں کے نیچے سے بھی روزی عطا ہوتی ان میں سے ایک گروہ تو میانہ رو ہے لیکن زیادہ تر لوگوں کے اعمال بد ترین ہیں
اے رسول(صلی اﷲ تعالیٰ علیک وسلم) جو آپ پر ربّ کریم نے اتارا ہے ان تک پہنچا دیں اگر آپ ایسا نہیں کریں گے تو گویا آپ نے اللہ تعالیٰ کا پیغام نہیں پہنچایااوراللہ تعالیٰ لوگوں سے آپ کی حفاظت فرمائے گا یقیناً اللہ تعالیٰ کافر قوم کو ہدایت نہیں دیا کرتا
آپ (علیک الصلوٰۃ والسلام) فرمادیجئے اے اہل کتاب!تمہارے پاس تو کچھ بھی نہیں ہے یہاں تک کہ تم تورات اور انجیل اور اس کے علاوہ ربّ کریم نے جو کچھ بھی تم پرنازل فرمایا ہے اور جومحبوب(صلی اﷲ تعالیٰ علیک وسلم) آپ (علیک الصلوٰۃ والسلام) کی تربیت فرمانے والے نے نازل فرمایا ہے وہ قائم نہیں کرتے ان کی اکثریت کو لازماً وہ سر کشی اور کفر میں بڑھائے گا،پس آپ (علیک الصلوٰۃ والسلام) ان لوگوں پر غم نہ کھائیں
بیشک جو لوگ ایمان لائے جو یہودی ہیں،جو صابی ہیں، جو نصرانی ہیں یہ اللہ تعالیٰ اور آخرت کے دن پر حقیقتاً   ایمان لائیں نیک کام کریں تو پھر ان پر نہ کوئی خوف ہو گا اور نہ وہ غمزدہ ہوں گے
یقیناًہم نے اسرائیلیوں سے پختہ عہد لیا تھا اور کئی رسول ان کے پاس بھیجے جب بھی کوئی رسول ان کے پاس ایسا حکم لایا جس کو ان کے نفس پسند نہیں کرتے تھے تو رسولوں کی ایک جماعت کو انہوں نے جھٹلادیااور ایک جماعت کو قتل کردیا
اوران کا خیال تھا کہ اس طرح کر لینے سے کوئی خرابی نہیں ہوگی سو وہ اندھے اور بہرے بن گئے پھراللہ تعالیٰ نے ان کی طرف رجوع فرمایااس رجوع کے بعد پھر ان میں سے اندھے اور بہرے بنے اللہ تعالیٰ ان کے اعمال کو خوب دیکھتا ہے
بیشک ان لوگوں نے کفر کیا ہے جنہوں نے کہا کہ اللہ تعالیٰ مسیح ابن مریم ہے مسیح نے تو کہا تھا کہ اے اسرائیل کے بیٹو!اللہ تعالیٰ کی عبادت کرو جو میرا اور تمہارا پروردگار ہے،یقیناً بات یہ ہے جو اللہ کریم کے ساتھ شرک کرتا ہے اللہ کریم اس پر جنت حرام کردیتا ہے اور ایسے لوگوں کا ٹھکانہ جہنم ہے اور ظالموں کا کوئی مدد گار نہیں
بے شک ان لوگوں نے کفر کیا جنہوں نے کہا کہ تین میں سے ایک اللہ ہے اﷲ تعالیٰ کے بغیر اور کوئی معبود نہیں اگر اس طرح کہنے سے باز نہ آئے تو جو ان میں سے کفر پر رہیں گے انہیں درد ناک عذاب ملے گا
کیا وہ اللہ تعالیٰ کی طرف رجوع کرکے استغفار نہیں کرتے اوراللہ تعالیٰ بہت بخشنے والا سدارحم فرمانے والا ہے
مسیح ابن مریم تو صرف اللہ تعالیٰ کے عظیم المرتبت رسول ہیں ان سے پہلے بھی رسول گزرے ہیں اور ان کی ماں بہت ہی سچی خاتون تھی وہ دونوں کھانا کھاتے تھے،محبوب(صلی اﷲ تعالی علیک وسلم)! آپ دیکھیں ہم ان کے سامنے آیات کس طرح بیان کررہے ہیں، پھر ملاحظہ فرمائیں کہ وہ ان آیات سے کس طرح منہ موڑ رہے ہیں
فرما دیجئے کیا تم اللہ تعالیٰ کے بغیر ایسی چیزوں کی عبادت کرسکتے ہو جو تمہارے ضرر اور نفع کے حقیقت میں مالک نہیں ہیں ا للہ تعالیٰ خوب سننے اور خوب علم والا ہے
ٓپ (علیک الصلوٰۃ والسلام) فرمادیجئے کہ اے اہل کتاب! دین میں ناحق زیادتی نہ کرواوران لوگوں کی خواہشات کی پیروی نہ کرو جو پہلے گمراہ ہیں اور بہت لوگوں کو انہوں نے گمراہ کیا ہے اور سیدھے راستے سے بھٹک گئے ہیں
بنی اسرائیل میں سے جو منکر ہیں ان پر داؤد اور عیسیٰ ابن مریم(علیہماالسلام) کی زبان سے لعنت پڑی ہے یہ اس لیے کہ وہ نافرمانی اور زیادتیاں کیا کرتے تھے
وہ جو برا کام کرتے تھے ایک دوسرے کو اس سے روکتے نہیں تھے جو وہ کرتے تھے وہ بہت برا تھا
آپ ان میں سے اکثر کو دیکھیں گے کہ وہ کافروں سے دوستی رکھتے ہیں جو ان کے نفسوں نے آگے بھیجا ہے ان کے لیے وہ بہت برا ہے اﷲ تعالیٰ ان پر ناراض ہو گیا اور وہ عذاب میں ہمیشہ رہیں گے
اگر وہ اﷲ تعالیٰ پر، نبی پر اور جو ان پر اتارا گیا اس پر ایمان لے آتے تو ان کو دوست نہ بناتے لیکن ان میں سے اکثر فاسق ہیں
محبوب(صلی اﷲ تعالیٰ علیک وسلم)! آپ مومنوں سے یہودیوں اور مشرکوں کو سخت دشمنی رکھنے والا پائیں گے اور محبت میں سب سے قریبی ایمانداروں کے لیے وہ ہیں جو کہتے ہیں کہ ہم عیسائی ہیں یہ اس لیے کہ ان میں سے کچھ علم والے اور کچھ گوشہ نشین ہیں اور وہ غرور نہیں کرتے
اورجب سنتے ہیں(قرآن) جورسول (علیہ الصلوٰۃ والسلام) کی طرف اتارا گیاتو آپ دیکھیں گے کہ ان کی آنکھیں آنسوؤں سے چھلک رہی ہوتی ہیں اس لیے کہ انہوں نے حق کو پہچان لیا عرض کرتے ہیں اے ہمارے رب! ہم ایمان لے آئے ہیں سو تو ہمیں (اسلام کی صداقت کی) گواہی دینے والوں کے ساتھ لکھ لے
اور کیا وجہ ہے کہ ہم اﷲ تعالیٰ پر اور اس حق پر جو ہمارے پاس آ چکا ہے ایمان نہ لائیں حالانکہ ہم امید رکھتے ہیں کہ ہمیں ہمارا رب نیک گروہ میں داخل فرما دے گا
تو اﷲ تعالیٰ نے ان کے اس قول کے عوض انہیں جنتیں عطا فرما دیں جن کے نیچے نہریں بہہ رہی ہیں وہ ان میں ہمیشہ رہیں گے اور یہی نیکی کرنے والوں کا معاوضہ ہے
اور جنہوں نے کفر کیا اورہماری آیتوں کو جھٹلایا تو وہی دوزخی ہیں
اے ایمان والو!ان پاکیزہ چیزوں کو جنہیں اﷲ تعالیٰ نے تمہارے لیے حلال فرمایا ہے حرام نہ کرو اور حد سے نہ بڑھو بے شک اﷲ تعالیٰ حد سے بڑھنے والوں کو پسند نہیں فرماتا
ورجو رزق اﷲ تعالیٰ نے تمہیں حلال اور پاکیزہ عطا فرمایا ہے اس میں سے کھائو اور اﷲ تعالیٰ سے ڈرتے رہو جس پر تم ایمان لائے ہو
ﷲ تعالیٰ تم سے تمہاری فضول قسموں پر باز پرس نہیں کرے گا اور ان قسموں کی باز پرس ضرور فرمائے گا جن کو تم نے پختہ کر لیا ہے تو اس (کے توڑنے) کا کفارہ یہ ہے کہ دس مسکینوں کو درمیانی قسم کا کھانا کھلایا جائے جو تم اپنے گھر والوں کو کھلاتے ہو یا انہیں کپڑے پہنائے جائیں یا غلام کوآزاد کیاجائے اور جسے میسر نہ ہو تو تین دن روزے رکھے جب تم قسم اٹھاؤ تو یہ ان قسموں کا کفارہ ہے اور اپنی قسموں کی حفاظت کیا کرو اﷲ تعالیٰ اسی طرح تمہارے لیے اپنی آیتیں کھول کر بیان فرماتا ہے تاکہ تم شکر ادا کرو
اے ایمان والو!بیشک شراب، جوا، بت اور جوئے کے تیر سب ناپاک شیطانی کام ہیں سو ان سے بچو تاکہ تم فلاح پا جاؤ
شیطان تو یہی چاہتا ہے کہ شراب اور جوئے کے ذریعے تمہارے درمیان عداوت اور بغض ڈال دے اور تمہیں یادِ الہیٰ اور نماز سے روک دے، تو کیا تم اس سے باز آ جاؤ گے؟
اورتم اﷲ تعالیٰ کی اطاعت کرو اوررسول کریم(علیہ الصلوٰۃ والسلام) کی اطاعت کرواور محتاط رہو اگر تم نے روگردانی کی تو خوب جان لو کہ ہمارے رسول کا فرض کھول کھول کر پہنچا دینا ہی ہے
ان لوگوں پر گناہ نہیں جو ایمان لائے اور نیک عمل کیے جو (اس حکم سے پہلے) کھا پی چکے ہیں، جب کہ وہ پہلے پرہیز گار تھے ایمان دار تھے نیک اعمال والے تھے پھر (ان احکام کے بعد بھی) وہ ڈرتے ہیں اور (جو اترا) اس پر ایمان رکھتے ہیں پھر بھی تقویٰ شعار ہیں اور حسن ِ عمل کرتے ہیں اور اﷲ تعالیٰ حسن ِ عمل والوں کو پسند فرماتا ہے
اے ایمان والو! اﷲ تعالیٰ تمہیں کسی بھی شکار سے جس تک تمہارے ہاتھ اور تمہارے نیزے پہنچ سکتے ہیں ضرورآزمائے گاتاکہ اﷲ تعالیٰ اس کی پہچان کرا دے جو اس سے بِن دیکھے ڈرتا ہے پھر جو شخص اس کے بعد حد سے بڑھے گا تو اس کے لیے دردناک عذاب ہے
اے ایمان والو! احرام کی حالت میں شکار کو نہ مارو اور جو تم میں سے جان بوجھ کر قتل کرے تو اس کی جزا یہ ہے کہ اسی قسم کاجانور جو اس نے قتل کیا ہے وہ دے، اس کا فیصلہ تم میں سے دو انصاف پسند کریں اور یہ ہدیہ کعبہ میں پہنچائیں یا کچھ مسکینوں کو کھانا دے یا اس کے برابر روزے رکھے تاکہ اپنے فعل کی سزا کا مزہ چکھے اس سے پہلے جو کچھ ہو چکا اﷲ کریم نے اسے معاف فرما دیا اور جوکوئی دوبارہ ایسا کرے گا تو اﷲ تعالیٰ اس سے بدلہ لے گا اور اﷲ تعالیٰ بڑا غالب بدلہ لینے والا ہے
تمہارے لیے دریائی شکار اور اس کا کھانا حلال کر دیا گیا ہے تم بھی فائدہ اٹھاؤاور قافلے کے دوسرے لوگ بھی اور تم پر خشکی کا شکار جب تک تم احرام باندھے ہوئے ہو حرام کیا گیا ہے اور اﷲ تعالیٰ سے ڈرتے رہو جس کے پاس تم اکٹھے کیے جائو گے
اللہ تعالیٰ نے حرمت والے گھر کعبہ کو لوگوں کے قیام کاذریعہ بنایا اور حرمت والے مہینوں اور حرم کی قربانی اور گلے میں پٹے پڑے ہوئے جانوروں کو (بھی) تاکہ تم اچھی طرح جان لو کہ یقیناً اللہ تعالیٰ جانتا ہے جو کچھ آسمانوں اور زمین میں ہے اور یقیناً اللہ تعالیٰ ہر چیز کو خوب جانتا ہے
یہ بھی جان لو کہ اللہ تعالیٰ سخت سزا دینے والا ہے اور یقیناً اللہ تعالیٰ بہت غفوراور سدارحیم بھی ہے
رسول (علیہ الصلوٰۃ والسلام) کے ذمہ تو صرف پیغام پہنچانا ہے اور اللہ تعالیٰ جانتا ہے جو تم ظاہر کرتے ہو اور جو تم چھپاتے ہو
آپ(علیک الصلوٰۃ والسلام) فرمادیں کہ ناپاک اور پاک برابر نہیں ہیں اگر چہ ناپاک کی کثرت تجھے (اے مخاطب) حیرت زدہ کردے، پس اے عقل والو! اللہ تعالیٰ سے ڈرتے رہو تاکہ تم نجات پاؤ
اے ایماندارو! ایسی باتیں مت پوچھو کہ اگر وہ تمہارے لیے ظاہر کردی جائیں تو تمہیں بری لگیں اور اگر تم ان کے بارے میں سوال کرو گے جب کہ قرآن نازل ہو رہا ہو تو وہ تمہارے لیے ظاہر کردی جائیں گی اللہ تعالیٰ نے تمہیں وہ باتیں معاف فرمادی ہیں اور اللہ تعالیٰ بہت بخشنے والانہایت حلم والا ہے
تم سے پہلے ایک قوم نے یقیناًان کے بارے میں پوچھا تھا وہ پھر ان باتوں (احکام) کا انکار کرنے والے ہوگئے تھے
اﷲ تعالیٰ نے بحیرہ، سائبہ، وصیلہ اور حام کو مقرر نہیں فرمایا  لیکن جنھوں نے کفر کیا وہ اللہ تعالیٰ پر جھوٹی تہمت لگاتے ہیں اور ان میں سے اکثر عقل ہی نہیں رکھتے
اورجب انہیں کہا جاتا ہے اس کی طرف آؤجو اﷲ تعالیٰ نے اتارا ہے اور رسول (علیہ الصلوٰۃ والسلام) کی خدمت میں حاضری دو تو وہ کہتے ہیں ہمارے لیے وہی کافی ہے جس پر ہم نے اپنے باپ دادا کو پایا ہے،خواہ ان کے باپ دادے نہ کچھ جانتے ہوں اور نہ ہدایت یافتہ ہوں
اے ایمان والو! اپنی جانوں کا خیال رکھوتمہیں کوئی گمراہ نقصان نہیں پہنچا سکتا جب تک تم ہدایت یافتہ ہو تم سب کا رجوع اﷲ تعالیٰ کی طرف ہے پھر وہ تمہیں ارشاد فرمائے گا جو تم عمل کرتے رہے ہو
اے ایمان والو! تمہارے درمیان گواہی ہے تم میں سے جب کسی کو موت آجائے اور وہ وصیت کرے توتم میں سے دو عادل گواہ ہوں یا تمہارے بغیر اور قوموں کے ہوںاگر تم اس زمین میں مسافر ہو اور تمہیں موت کی مصیبت نے آلیا ہے تو ان دو گواہوں کو نماز کے بعد روک لواگر تمہیں گواہوں پرشک ہو تو وہ اللہ تعالیٰ کی قسم کھائیں کہ ہم اس قَسم کے ذریعے پیسے اکٹھے کرنے والے نہیں ہیں خواہ وہ تمہارے رشتہ دار ہی کیوں نہ ہوں اور ہم اللہ تعالیٰ کی شہادت کو نہیں چھپائیں گے اور اگر ہم ایسا کریں تو گنہگا رہیں
اورپھراگر پتہ چلے کہ وہ تو گناہ کے مستحق تھے تو پہلے دو نے جن پر استحقاق ثابت کیا ہے یہ پچھلے دو ان کی جگہ پر آئیں پھر وہ اﷲ تعالیٰ کی قسم کھائیں کہ ہماری گواہی ان پہلے دونوں گواہوں سے زیادہ معتبر ہے اور ہم زیادتی نہیں کر رہے اگر ہم بھی ایسا کریں تو ظالم ہیں
یہ عمل اس کے قریب ہے کہ لوگ شہادت ٹھیک طریقے سے دیں یا انہیں ڈر ہو کہ ان کی قسمیں پہلے لوگوں کی قسموں کے بعد رد کر دی جائیں گی اور اللہ تعالیٰ سے ڈرو اور باتوں کو غور سے سن لو اوراللہ تعالیٰ فاسق قوم کو سیدھا راستہ نہیں دکھایا کرتا
جس دن اللہ تعالیٰ رسولوں کو اکٹھا کرکے فرمائے گاتمہیں کیا جواب ملا تھاوہ عرض کریں گے ہمیں پتہ نہیں ہے بے شک آپ ہی سب غیبوں کے جاننے والے ہیں
جب اللہ تعالیٰ فرمائے گا کہ اے عیسیٰ ابن مریم  ؑ میں نے تم پر اور تمہاری  ماں پر نعمتیں فرمائی تھیں انہیں ذرا یاد کرو جب میں نے تمہاری روح القدس کے ذریعے تائید فرمائی تھی پھر تم لوگوں سے پنگھوڑے میں بھی اور ادھیڑ عمر میں بھی باتیں کرتے تھے اور جب میں نے تجھے کتاب اور حکمت، تورات اور انجیل کی تعلیم دی اور جب تم میرے حکم سے کیچڑ سے پرندے کی شکل کی کوئی شے بنا تے تھے پھرتم اس میں پھونک مارتے تھے تو وہ میرے اذن سے پرندہ بن جایا کرتا تھا اورتم مادرزاد اندھے اور کوڑی کو بھی میرے اذن سے ٹھیک کردیتے تھے اور جب تم میرے اذن سے مُردوں کواٹھاتے تھے اورجب میں نے بنی اسرائیل کو تمہیں قتل کر دینے سے روکاجب تم ان کے پاس واضح نشانیاں لے کر آئے تھے تو ان میں سے منکروں نے کہا کہ یہ تو کھلم کھلا جادو ہے
اور جب میں نے حواریوں کے دل میں یہ بات ڈالی کہ مجھ پربھی اور میرے رسول(علیہ الصلوٰۃ والسلام) پر بھی ایمان لاؤ،وہ بولے کہ ہم ایمان لائے ہیں آپ گواہ رہیے کہ ہم تابع فرمان ہیں
اور جب حواریوں نے کہا کہ اے عیسیٰ ابن مریم کیا آپ (علیک السلام) کا پروردگار یہ مہربانی فرما سکتا ہے کہ ہم پر آسمان سے خوان اتارے آپ نے فرمایا اللہ تعالیٰ سے ڈرو اگر تم صاحب ِایمان ہو
انہوں نے کہا کہ ہم یہ چاہتے ہیں کہ اس میں سے کھائیں اور ہمارے دلوں کو اطمینان ہو اور ہمیں یہ بھی پتہ چلے کہ آپ کا پیغام سچا ہے اور اس پر ہم لوگوں کے سامنے گواہی بھی دے سکیں
عیسیٰ ابن مریم نے عرض کیا کہ اے اﷲاے ہمارے رب! ہم پر آسمان سے دستر خوان اتار دے تاکہ وہ ہمارے پہلے اور پچھلے سب لوگوں کے لیے خوشی اور عید کا دن بن جائے اورتیری طرف سے وہ نشانی بھی ہوہمیں رزق عطا فرمایقیناً تو بہترین رزق عطا فرمانے والا ہے
اللہ تعالیٰ نے فرمایا بیشک میں اسے اتار رہا ہوں اس کے بعد بھی تم میں سے جو کفر کرے گا تو یقیناً میں اسے ایسا عذاب دوں گا جیسا عذاب عالمین میں سے کسی اور کے لیے نہیں ہو گا
وہ بات بھی یاد کروجب اللہ تعالیٰ نے فرمایا اے عیسیٰ ابن مریم(علیک السلام) تم نے لوگوں کو کہا تھا کہ اﷲ تعالیٰ کو چھوڑ کے مجھے اور میری ماں کو دو معبود بنا لو انہوں نے عرض کیا! اﷲ تعالیٰ تو پاک ہے میرا تو یہ حق ہی نہیں تھا کہ وہ کچھ کہوں جو یہ لوگ کہتے ہیں اگر میں نے انہیں یہ بات کہی ہے تو آپ کے علم میں ہے کیونکہ جو میرے جی میں ہے وہ آپ جانتے ہیں اور جو آپ کے پاس ہے وہ میں نہیں جانتایقیناً آپ ہی سب غیبوں کے جاننے والے ہیں
میں نے تو صرف وہی انہیں کہا جو آپ نے حکم دیا تھااوروہ یہ تھا کہ اللہ تعالیٰ کی عبادت کرو جو میرا اور تمہارا پروردگار ہے اور میں ان پر گواہ تھا جب تک ان میں موجود تھا پھر جب تو نے مجھے اٹھا لیا تو ان کی نگرانی پھر تیرے ذمہ تھی اور تو ہر چیز پر گواہ ہے
اگر توانہیں عذاب دیتا ہے تو وہ تیرے بندے ہیں اور اگر تو انہیں بخش دیتا ہے تو بیشک توبڑا غالب حکمت والا ہے
اللہ تعالیٰ نے فرمایا یہ وہ دن ہے کہ سچوں کو آج سچ فائدہ دے گاان کے لیے باغ ہیں جن کے نیچے نہریں بہتی ہیں وہ وہاں ہمیشہ رہیں گے اللہ تعالیٰ ان سے راضی ہوگیااور وہ اس سے راضی ہوگئے یہ بہت بڑی کامیابی ہے
آسمانوں اور زمین کا مُلک اللہ تعالیٰ کے لیے ہے اور جو ان کے اندر ہے وہ بھی اللہ تعالیٰ کا ہے اوروہ ہر چیز پر قادر ہے