اے نبی(علیک الصلوۃ والسلام) !تقویٰ کو جاری رکھیں اور منافقوں کی بات نہ مانیں یقیناً اﷲتعالیٰ علم و حکمت والا ہے
اور جو آپ ( علیک الصلوۃ والسلام) کے پروردگار کی طرف سے آپ کو وحی کی جائے اس کی پیروی فرمائیں یقینا ًاﷲ تعالیٰ تمہارے اعمال کی خبر رکھتا ہے
آپ اﷲ تعالیٰ پر بھروسہ فرمائیں اﷲ تعالیٰ بہتر کارساز ہے
اﷲ تعالیٰ نے کسی آدمی کے سینے میں دو دل نہیں رکھے اور تمہاری بیویوں کو جن سے ظہار کرتے ہو تمہاری مائیں قرار نہیں دیا اور نہ تمہارے منہ بولے بیٹوں کو حقیقی بیٹا بنایا ہے یہ تو تمہارے اپنے منہ کی باتیں ہیں اور اﷲ تعالیٰ سچ فرماتا ہے اور وہی ہدایت والا راستہ بتاتاہے
انہیں ان کے باپوں کے نام سے پکارو یہ اﷲ تعالیٰ کے نزدیک زیادہ منصفانہ بات ہے اگر تم ان کے باپوں کو نہیں جانتے تو وہ دین میں تمہارے بھائی ہیں اور انسانیت میں تمہارے آزاد کردہ غلام ہیں تم پر کوئی حرج نہیں ہے اگر تم غلطی کر جائو ہاںجس کا قصد تمہارے دل کر لیں ( تو تم ذمہ دار ہو) اﷲ تعالیٰ بہت بخشنے والا سدا رحم فرمانے والا ہے
نبی مومنوں کی جانوں سے ان کے زیادہ قریب ہیں اور ان کی بیویاں مومنوں کی مائیں ہیں اور رشتہ دار جو مومن اور مہاجر ہیں بعض بعض سے زیادہ قریب ہیں ، اﷲ تعالیٰ کی کتاب میں ایک دوسرے سے زیادہ قریب ہیں ہاں اگر تم اپنے دوستوں سے اچھا سلوک کرنا چاہو تو کر سکتے ہو یہ کتاب میں لکھا ہوا ہے
اور جب ہم نے نبیوں سے ان کا عہد لیا اور نوح، ابراہیم ، موسیٰ اور عیسیٰ ابن مریم (علیہم السلام) سے عہد لیا ہم نے ان سے پختہ اور گاڑا عہد لیا
تاکہ اﷲ تعالیٰ سچوں سے ان کے سچ کے بارے میں پوچھے اور اس نے کافروں کے لیے دردناک عذاب تیار کر رکھا ہے
اے ایماندارو! تم پر جو اﷲ تعالیٰ کی نعمت ہے اسے یاد کرو، یاد کرو جب تم پر مختلف فوجیں چڑھ دوڑیں ہم نے ان پر جھکڑ بھیج دیا اور ایسی فوجیں بھی بھیج دیں جنہیں تم نے نہیں دیکھا اور اﷲ تعالیٰ تمہارے اعمال کو دیکھتا ہے
جب وہ تمہاری طرف اوپر سے بھی اور نیچے سے بھی آئے اور جب نگاہیں گھومنے لگیں اور دل گلے تک آ پہنچے اور تم اﷲ تعالیٰ کے بارے میں طرح طرح کے گمان کرنے لگے
اس وقت مومنوں کو آزمایا گیا اور انہیں شدت سے جھنجھوڑا گیا
جب منافق اور وہ لوگ جنہیں دل کی بیمای ہے کہنے لگ گئے کہ اﷲ تعالیٰ اور اس کے رسول نے ہمارے ساتھ تو صرف فریب کا وعدہ کیا تھا
اور جب ایک گروہ انہیں کہہ رہا تھا کہ اے یثرب والو! ٹھہرنے کی کوئی جگہ نہیں ہے واپس چلو اور ایک گروہ نبی ( علیہ الصلوۃ والسلام) سے یہ کہہ کر اجازت مانگ رہا تھا کہ ہمارے گھر بے حفاظت ہیں حالانکہ وہ بے حفاظت نہیں تھے وہ تو صرف بھاگ جانا چاہتے تھے
اگر ان پر مدینہ کے کناروں سے ان لوگوں کو داخل کیا جاتا پھر ان سے کفر کا سودا ہوتا تو وہ کفر اختیار کر لیتے اور تھوڑی ہی دیر لگاتے
حالانکہ ان لوگوں نے اﷲ تعالیٰ سے یہ پہلے وعدہ کیا تھا کہ وہ پشت نہیں پھیریں گے اور اﷲ تعالیٰ کے وعدے کے بارے میں تو پوچھا جائے گا
فرما دیجئے اگر تم موت یا قتل کے ڈر سے بھاگ گئے تو اس بھاگنے کا کوئی فائدہ نہیں ہو گا تھوڑی دیر کے لیے فائدہ اٹھائو گے
آپ( علیک الصلوۃ والسلام) فرمائیں وہ کون ہے جو تمہیں اﷲ تعالیٰ سے بچائے گا اگر وہ تمہارے ساتھ سختی کا ارادہ فرمائے یا تم پر مہربانی کا ارادہ کرے اور وہ اﷲتعالیٰ کے بغیر کوئی حمایتی اور مددگار نہیں پائیں گے
اﷲ تعالیٰ انہیں جانتا ہے جو تم میں سے روکنے والے لوگ ہیں اور جو اپنے بھائیوں کو کہتے ہیں ہماری طرف آئو اور وہ جنگ کی طرف کم ہی آتے ہیں
تمہارے ساتھ  بخیلانہ  برتائو کرتے ہیں جب خوف آتا ہے تو آپ انہیں دیکھتے ہیں محبوب( صلی اﷲ تعالیٰ علیک وسلم) وہ آپ کو دیکھتے ہیں ان کی آنکھیں گھوم رہی ہوتی ہیں اس شخص کی طرح جس پر موت کی غشی طاری ہو جب خوف ختم ہو جاتا ہے تو بڑی تیز زبانوں کے ساتھ تمہیں ملتے ہیں اب انہیں مال ِ غنیمت کا لالچ ہے وہ ایمان تونہیں لائے ہیں ان کے اعمال ضائع ہو گئے ہیں اﷲ تعالیٰ کے لیے یہ بات بڑی آسان ہے
ان کا خیال ہے کہ دشمن گروہ گئے نہیں ہیں اگر وہ گروہ آ جائیں تو یہ چاہیں گے کاش! وہ باہر بدویوں میں ہوتے اور تمہاری خبریں پوچھ رہے ہوتے اور اگر تم میں ہوتے تو بہت ہی کم جنگ کرتے
یقیناً تمہارے لیے ذات ِ رسول ( علیہ الصلوۃ والسلام) میں ایک حسین نمونہ ہے ہر اس آدمی کے لیے جو اﷲ تعالیٰ اور آخرت کی امید لگائے بیٹھا ہے اور کثرت سے اﷲتعالیٰ کو یاد کرتا ہے
جب مومنوں نے دشمنوں کی فوجوں کو دیکھا وہ بولے یہ تو وہی بات ہے جس کا اﷲ تعالی اور رسول ( علیہ الصلوۃ والسلام)نے ہم سے وعدہ کیا ہے اﷲ تعالیٰ اور اس کے رسول سچے ہیں ان کا ایمان اور تسلیم اور بڑھے
یامومنوں میں کچھ وہ لوگ ہیں جنہوں نے سچ کر دکھایا جو وعدہ اﷲ تعالیٰ سے کیا ہواتھا ان میں سے کچھ لوگ اپنی منت پوری کر چکے ہیں اور کچھ وہ ہیں جو اس کے منتظر ہیں اور ذرا برابر بھی وہ تبدیل نہیں ہوئے
تاکہ اﷲ تعالیٰ سچوں کو ان کی سچائی کا بدلہ دے اور چاہے تو منافقوں کو عذاب دے یا ان کی طرف رجوع فرمائے یقیناً اﷲ تعالیٰ بڑا بخشنے والا سدا رحم فرمانے والا ہے
اﷲ تعالیٰ نے کافروں کو غیض و غضب سمیت موڑ دیا انہیں کوئی مال نہ مل سکا اور اﷲ تعالیٰ نے مومنوں کے لیے جنگ کی ذمہ داری لے لی اﷲ تعالیٰ بڑی طاقت والا اور غلبے والا ہے
اور اﷲ تعالیٰ نے اہل کتاب میں سے جنہوں نے ان کافروں کی مدد کی تھی انہیں ان کے قلعوں سے اتارا اور ان کے دلوں میں رعب ڈال دیا تم ان کے ایک گروہ کو قتل کر رہے تھے اور ایک گروہ کو قیدی بنا رہے تھے
اور اﷲ تعالیٰ نے تمہیں ان کی زمین ان کے گھروں اور ان کے مالوں کا وارث بنا دیا اور اس زمین کا بھی جسے تمہارے قدموں نے روندا نہیں تھا اﷲتعالیٰ ہر چیز پر قادر ہے
اے نبی (علیک الصلوۃ والسلام) ! اپنی بیویوں کو فرما دیں کہ اگر تم دنیوی زندگی اور اس کی زیبائش چاہتی ہو تو آئو میں تمہیں کچھ نفع دے دوںاور تم کو اچھے طریقے سے فارغ کر دوں
اور اگر تم اﷲتعالیٰ اور اس کے رسول اور آخرت کے گھر کو چاہتی ہو تو اﷲ تعالیٰ نے تم میں سے حسن ِ عمل والیوں کے لیے اجر ِ عظیم تیار کر رکھا ہے
اے نبی کی بیگمات !اگر تم میں سے کوئی واضح خرابی کا ارتکاب کرے گی تو اسے دگنا عذاب ہو گا اور یہ اﷲتعالیٰ کے لیے بہت آسان ہے
اور جو تم میں سے اﷲ تعالیٰ اور رسول ( علیہ الصلوۃ والسلام) کی اطاعت کرے اور صلاحیت بھرے کام کرے تو ہم اسے اجر بھی دگنا دیں گے اور ہم نے اس کے لیے کریمانہ رزق تیار کر رکھا ہے
اے نبی کی بیویو!تم عام عورتوں کی طرح نہیں ہواگر تم تقویٰ اختیار کرو اور تم دب کے بات نہ کرو کیونکہ وہ آدمی جس کے دل میں بیماری ہے وہ لالچ میں مبتلا ہو جائے گا اور تم معقول انداز سے بات کرو
تم اپنے گھروں میں وقار سے رہو اور وہ بے پردگی نہ کرو جو پہلی جاہلیت والی تھی اور تم نماز قائم کرو، زکوۃ دو اور ااﷲ تعالیٰ اور اس کے رسول کی اطاعت کرو اﷲ تعالیٰ تو چاہتا ہے کہ تم سے ناپاکی دور کر دے اے اہل بیت اور تمہیں اچھے طریقے سے پاک کر دے
اور تم ازواج مطہرات جو تمہارے گھروں میں اﷲ تعالیٰ کی آیتیں اور حکمت پڑھی جاتی ہیں اسے یاد کروبیشک اﷲ تعالیٰ باریک بین اور با خبر ہے
یقیناً مسلمان مرد اور مسلمان عورتیں،مومن مرد اور مومن عورتیں، فرماں بردار مرد اور فرماں بردار عورتیں، سچے مرد اور سچی عورتیں، صبر والے مرد اور صبر والی عورتیں، عاجزی کرنے والے مرد اور عاجزی کرنے والی عورتیں ، خیرات کرنے والے مرد اور خیرات کرنے والی عورتیں، روزہ دار مرد اور روزہ دار عورتیں ، پارسائی کے محافظ مرد اور پارسائی کی محافظ عورتیں اور اﷲ تعالیٰ کو یاد کرنے والے مرد اور یاد کرنے والی عورتیں اﷲ تعالیٰ نے ان سب کیلئے بخشش اور بڑا ثواب تیار فرما رکھا ہے
اورکسی مومن مرد اور کسی مومن عورت کا جب اﷲ تعالیٰ اور رسول ( علیہ الصلوۃ والسلام) کا کسی معاملے میں فیصلہ آ جائے تو ان کا حق نہیں ہے کہ ان کے معاملے میں انہیں اختیار ہو جو اﷲ تعالیٰ اور اس کے رسول ( علیہ الصلوۃ والسلام) کی نافرمانی کرتا ہے وہ تو کھلم کھلاگمراہی میں چلا گیا
جب آپ (علیک الصلوۃ والسلام) فرما رہے تھے اس شخص کو جس پر اﷲ تعالیٰ نے انعام فرمایا اور آپ نے بھی انعام فرمایا کہ اپنی بیوی کو اپنے پاس رکھ اور اﷲ تعالیٰ سے ڈر اور تو اپنے جی میں چھپا رہا ہے جسے اﷲ تعالیٰ ظاہر فرمانے والا ہے اور تو لوگوں سے ڈر رہا ہے اﷲ تعالیٰ اس بات کا زیادہ حق دار ہے کہ تو اس سے ڈرے، جب زید نے اپنی غرض پوری کر لی تو ہم نے آپ کو وہ خاتون نکاح کر کے دی تاکہ مومنوں کو اپنے منہ بولے بیٹوں کی بیویوں کے بارے میں کوئی حرج نہ ہو جب وہ بیٹے انہیں طلاق دے دیں اور اﷲ تعالیٰ کا حکم تو ہو کے رہتا ہے
نبی ( علیہ الصلوۃ والسلام) کے لیے تو ان باتوں میں کوئی حرج نہیں ہے جو اﷲ تعالیٰ نے ان کے لیے مقرر فرما دی ہیں پہلے لوگوں میں اﷲ تعالیٰ کا یہی طریقہ تھا اور اﷲ تعالیٰ کا کام قرار پا چکا ہے
جو اﷲ تعالیٰ کے پیغام کو پہنچاتے ہیں اوراس سے ڈرتےہیں وہ اﷲ تعالیٰ کے بغیر کسی سے نہیں ڈرتے اﷲ تعالیٰ حساب لینے والا کافی ہے
مصطفی(علیہ الصلوۃ والسلام) تمہارے مردوں میں سے کسی کے باپ نہیں ہیں وہ تو اﷲ تعالیٰ کے رسول ہیں اور سب نبیوں کے خاتم ہیں اﷲ تعالیٰ ہر چیز کا علم رکھتا ہے
اے ایماندارو!بڑی کثرت سے اﷲ تعالیٰ کا ذکر کرو
اور صبح شام اس کی پاکیزگی کا اعلان کرو
وہ وہ ذات ہے جو تم پر رحمتیں بھیجتا ہے اور اس کے فرشتے تمہارے لیے دعائیں کرتے ہیں تاکہ وہ تمہیں اندھیروں سے نور کی طرف نکالے اﷲ تعالیٰ مومنوں کے لیے سدا مہربان ہے
اور جس دن وہ اﷲ تعالیٰ سے ملیں گے تو ان کا تحفہ سلام ہو گا اور اﷲ تعالیٰ نے ان کے لیے کریمانہ اجر مقرر فرما دیا ہے
اے نبی(صلی اﷲ تعالیٰ علیک وسلم)! ہم نے آپ کومشاہدہ فرمانے والا، بشارتیں دینے والا اور نذیر بنا کے بھیجا ہے
آپ اﷲ تعالیٰ کی طرف اس کے اذن سے بلانے والے ہیں اور آپ کو چمک دار سورج بنا کے بھیجا ہے
آپ ( علیک الصلوۃ والسلام) مومنوں کو بشارت دیں کہ ان کے لیے اﷲ تعالیٰ کی طرف سے بہت بڑا فضل ہے
اور آپ کافروں اور منافقوں کی اطاعت نہ فرمائیں اور ان کی تکلیفوں کو بھی چھوڑیں اﷲ تعالیٰ پر بھروسہ کریں اﷲ تعالیٰ ہی تو کام بنانے والا کافی ہے
اے ایماندارو! جب تم مومن خواتین سے نکاح کرو پھر انہیں چھونے سے پہلے طلاق دے دو تو ان پر کوئی عدت نہیں جسے تم شمار کرو انہیں کچھ لباس دے دو اور اچھے انداز سے انہیں رخصت کر دو
اے نبی(علیک الصلوۃ والسلام)! ہم نے آپ کے لیے آپ کی بیویاں جنہیں آپ نے مہر دیئے ہیں اور وہ جو آپ کی ملکیت میں ہیں جو بطو ر مال ِ فَے اﷲ تعالیٰ نے آپ کو دی ہیں اور آپ کے چچا کی بیٹیاں، پھوپھیوں کی بیٹیاں ، ماموں کی بیٹیاں ، خالائوں کی بیٹیاں جو آپ کے ساتھ ہجرت کر کے آئی ہیں،امان والی عورت جو اپنی ذات نبی کے لیے ہبہ کر دے ، اگر نبی انہیں نکاح میں لانا چاہیں یہ مومنوں کو چھوڑ کے آپ کا خاصہ ہے سب آپ کے لیے حلال ہیں ہم جانتے ہیں جو ہم نے عورتوں کے بارے میں اور مردوں کی ملکیت والی عورتوں کے بارے میں مردوں پر لازم کیا ہے یہ اس لیے ہے تاکہ آپ پر کوئی حرج نہ ہو اور اﷲ تعالیٰ بڑا بخشنے والا سدا رحم فرمانے والا ہے
ان میں سے جسے چاہیں آپ پیچھے ہٹا دیں اور جسے چاہیں اپنے ہاں جگہ دیں اور جسے الگ کرنے کے بعد پھر آپ چاہیں تو آپ پر کوئی حرج نہیں ہے یہ اس بات کے زیادہ قریب ہے کہ ان کی آنکھیں زیادہ ٹھنڈی ہوں انہیں کوئی غم نہ ہو جو آپ انہیں عطا فرمائیں وہ ساری اس پر راضی ہوں جو تمہارے دلوں میں ہے اﷲ تعالیٰ جانتا ہے اﷲ تعالیٰ علم اور حلم والا ہے
ان عورتوں کے بعد اور عورتیں آپ کے لیے حلال نہیں ہیں اور نہ یہ بات جائز ہے کہ ان کے تبادلے میں اور عورتیں لے آئیں خواہ وہ کتنی حسین کیوں نہ ہوں ہاں جو آپ کی ملکیت میں آئیں جائز ہے اور اﷲ تعالیٰ ہر چیز کا نگہبان ہے
اے ایماندارو! تم نبی کے گھروں میں داخل نہ ہو مگر یہ کہ تمہیں کھانے کے لیے اجازت دی جائے لیکن اس کے پکنے کے انتظار میں نہ بیٹھولیکن جب تمہیں بلایا جائے تو وہاں چلے جائو اور جب تم کھا چکو تو وہاں سے چلے جائو اور بات کی چاہت میں بھی نہ بیٹھو اس بات سے نبی (علیہ الصلوۃ والسلام) کو تکلیف ہوتی تھی وہ تو شرما رہے تھے لیکن اﷲ تعالیٰ حق گوئی میں کس کا لحاظ نہیں فرماتا جب ازواج ِ مطہرات سے کوئی چیز مانگو تو پردے کے پیچھے سے مانگو یہ تمہارے دلوں اور ان کے دلوں کے لیے بڑی پاکیزہ بات ہے اور تمہارا یہ بالکل حق نہیں ہے کہ اﷲ تعالیٰ کے رسول کو تکلیف دو اور تمہارا یہ بھی حق نہیں ہے کہ دنیا سے تشریف لے جانے کے بعد کبھی بھی ان کی بیویوں سے نکاح کرو یہ اﷲ تعالیٰ کے ہاں بہت بڑی بات ہے
تم کوئی چیز ظاہر کرو یا چھپائو اﷲ تعالیٰ ہر چیز کو جانتا ہے
 ان پر کوئی حرج نہیں ان کے باپ، ان کے بیٹے اور ان کے بھائی اور ان کے بھائیوں کے بیٹے اور ان کی بہنوں کے بیٹے ان کی برادری کی عورتیں اور جن کی وہ خواتین مالک ہیں وہ آئیں اور تم خواتین اﷲ تعالیٰ سے ڈرو اور اﷲ تعالیٰ ہر شے کو جانتا ہے
یقینا ًاﷲ تعالیٰ اور اس کے فرشتے نبی(علیہ الصلوۃ والسلام) پر صلوۃ بھیجتے ہیں اے ایماندارو! تم بھی ان پر خوب خوب صلوٰۃ و سلام بھیجو
یقیناً جو لوگ اﷲ تعالیٰ اور اس کے رسول کو تکلیف دیتے ہیں دنیا اور آخرت میں ان پر اﷲ تعالیٰ کی لعنت ہے اور ان کے لیے دردناک عذاب تیار ہے
اور جو لوگ مومن مردوں اور مومن عورتوں کو کسی جرم کے بغیر ایذا دیتے ہیں تو انہوں نے بہتان اور واضح گناہ اٹھا لیا ہے
اے نبی(علیک الصلوۃ والسلام)!آپ اپنی بیگمات کو، اپنی صاحبزادیوں کو اور مومن خواتین کو فرما دیں کہ وہ لٹکا لیا کریں اپنے اوپر اپنی چادریں اس طرح انہیں پہچان لیا جائے گا تو پھر انہیں کوئی ایذا دینے کے قریب نہیں جائے گا اﷲ تعالیٰ بہت بخشنے والا سدا رحم فرمانے والا ہے
اگر منافق اور جن کے دل بیمار ہیں اور مدینہ طیبہ میں جھوٹی خبریں اڑانے والے باز نہ آئے تو ہم ان کے خلاف آپ کو میدان میں اتار دیں گے وہ پھر آپ کے پڑوس میں کم ہی رہ سکیں گے
ان پر پھٹکار ہو گی جہاں بھی وہ پائے جائیں گے پکڑ لیے جائیں گے اوران کو ٹکڑے ٹکڑے کر دیا جائے گا
گزشتہ لوگوں میں اﷲ تعالیٰ کا یہی طریقہ تھا اور آپ اﷲ تعالیٰ کی سنت کو تبدیل ہوتا ہر گز نہیں پائیں گے
لو گ آپ سے قیامت کے بارے میں پوچھتے ہیں فرما دیجئے اس کا علم تو صرف اور صرف اﷲ تعالیٰ کے پاس ہے ، اے مخاطب! تجھے کیا پتہ ہو سکتا ہے کہ قیامت قریب ہو
بے شک اﷲ تعالیٰ نے کافروں پر لعنت بھیجی اور ان کے لیے بھڑکتی آگ تیار کر رکھی ہے
جس میں وہ ہمیشہ رہیں گے نہ ان کا کوئی حمایتی ہو گا نہ کوئی مددگار
جب ان کے چہرے آگ میں الٹ پلٹ کیے جائیں گے تو وہ کہیں گے کاش ! ہم نے اﷲ تعالیٰ کی فرمانبرداری کی ہوتی اور رسول ( علیہ الصلوۃ والسلام) کی اطاعت کی ہوتی
اور وہ بولیں گے اے ہمارے پروردگار! ہم نے اپنے سرداروں کی اور اپنے بڑوں کی فرمانبرداری کی تو انہوں نے ہمیں راستے سے بھٹکا دی
 اے ہمارے پروردگار! انہیں دو گنا عذاب دے اور ان پر بہت بڑی لعنت نازل فرما
اے ایماندارو! تم ان لوگوں کی طرح نہ ہو جائو جنہوں نے موسیٰ (علیہ السلام) کو تکلیف دی تو اﷲ تعالیٰ نے ان کی باتوں سے انہیں بری قرار دے دیا وہ تو اﷲ تعالیٰ کے ہاں بڑی وجاہت اور عزت والے تھے
اے ایماندارو!اﷲ تعالیٰ سے ڈرو اور پختہ بات کیا کرو
اﷲ تعالیٰ تمہارے اعمال درست فرما دے گا اور تمہارے گناہ بخش دے گا اور جس نے اﷲ تعالیٰ اور رسول( علیہ الصلوۃ والسلام) کی اطاعت کی تو اس نے بڑی کامیابی پائی
بیشک ہم نے آسمانوں زمین اور پہاڑوں پر اپنی امانت پیش کی تو انہوں نے اسے اٹھانے سے انکار کر دیااور اس سے ڈر گئے انسان نے اسے اٹھا لیا یقیناً وہ بڑا علو پسند اور بڑا ہی محنتی تھا
تاکہ اﷲ تعالیٰ منافق مردوں، منافق عورتوں،مشرک مردوں اور مشرک عورتوں کو بھی عذاب دے اور مومن مردوں اور مومن عورتوں کی طرف توجہ فرمائے اﷲ تعالیٰ بڑا بخشنے والا سدا رحم فرمانے والا ہے