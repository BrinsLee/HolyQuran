بیشک مومن فلاح پاگئے
جو اپنی نمازوں میں خشوع کرتے ہیں
اور جو فضول باتوں سے منہ موڑ لیتے ہیں
اور جو زکوۃ کی ادائیگی کرتے ہیں
اور جو اپنی پاک دامنی کی حفاظت کرتے ہیں
ہاں اپنی بیویاں یا اپنی ملکیت والی خواتین اس سے مستثنیٰ ہیں اس صورت میں ان پر ملامت نہیں ہے
ان کو چھوڑ کے جو کو ئی اور راستہ تلاش کرتے ہیں وہ زیادتی کرنے والے ہیں
اور وہ جو اپنی امانت او رعہد کی رعایت اور خبر داری رکھتے ہیں
اور وہ جو اپنی نمازوں کی حفاظت کرتے ہیں
یہ لوگ ہیں جو جنت کے وارث ہیں
یہ جنت الفردوس کے وارث ہیں وہ وہاں ہمیشہ رہیں گے
ہم نے انسان کو مٹی کے خلاصے سے پیدا فرمایا
پھر ایک پختہ مقام پر ایک بوند بنا دیا
اور اس لوتھڑے سے ہڈیاں پیدا ہوئیں اور ہم نے ہڈیوں پر گوشت چڑھا دیا پھر ہم نے اسے ایک اور تخلیق سے نوازا، اﷲ تعالیٰ بڑا بابرکت ہے جو سب سے بہتر بنانے والا ہے
پھر یقیناً تم اس کے بعد ضرور مرنے والے ہو
پھر لازماًتم قیامت کے دن اٹھائے جائو گے
اوربیشک ہم نے تمہارے اوپر سات راہیں بنائیں اور ہم مخلوق سے بے خبر نہیں ہیں
ہم نے بادلوں سے ایک اندازے کے مطابق پانی اتارا پس زمین میں اسے ٹھہرایا اور ہم اسے ختم کر دیں گے یہ ہماری قدرت میں ہے
اس پانی کے ذریعے ہم نے تمہارے لیے باغوں میں کھجور اور انگوروں کے باغ اگائے اور اسی پانی کی وجہ سے بہت سارے پھل اگے جن سے تم کھاتے ہو
پھر وہ درخت ہے جو طورِ سینا میں اگتا ہے اس سے تیل نکلتا ہے اور کھانے والوں کیلئے وہ سالن کا کام دیتا ہے
اوریقیناً تمہارے لیے جانوروں میں بھی مقام ِ عبرت ہے جو ان کے پیٹوں سے نکلتا ہے وہ ہم تمہیں پلاتے ہیں اور تمہارے لیے ان میں بہت سارے منافع ہیں تم انہیں کھاتے بھی ہو
اوران جانوروں پر اور کشتیوں پربھی تم اٹھائے جاتے ہو
ہم نے نوح( علیہ السلام) کو ان کی قوم کی طرف بھیجا تو انہوں نے فرمایا اے میری قوم! اللہ تعالیٰ کی عبادت کرو اس کے بغیر کوئی معبود نہیں کیا تم ڈرتے نہیں ہو؟
ان کی قوم کے کافرسردار بولے یہ تو تمہاری طرح کا ایک انسان ہے یہ تم پر اپنی بڑائی ظاہر کرنا چاہتا ہے اگر اللہ تعالیٰ چاہتا تو کسی فرشتے کو اتا ردیتا ہمارے پہلے آبائو اجداد ایسی باتیں نہیں کرتے تھے
یہ تو ایک صرف آدمی ہے جسے جنون ہو گیا ہے کچھ وقت اس کا انتظار کرو
انہوں نے عرض کیا اے میرے پروردگار! میری مدد فرمااس لیے کہ یہ مجھے جھٹلا رہے ہیں
ہم نے اس کی طرف وحی کی کہ ہمارے سامنے ہماری وحی کے مطابق کشتی بنا جب ہمارا حکم آئے گااور تنور ابلے گا تو اس کشتی میں ہر چیز کا ایک ایک جوڑا رکھ دینا اور اپنے گھر والوں کو بھی بیٹھا دینا، ہاں جس پر پہلے بات طے ہو چکی ہے ان کے بارے میںجو ظالم ہیں میرے ساتھ بات بھی نہ کرو وہ تو اب ڈوب جائیں گے
جب تو او ر تیرے ساتھی کشتی پر سوار ہوں تو یہ دعاکریں سب تعریفیں اللہ تعالیٰ کیلئے ہیں جس نے ہمیں ظالم قوم سے نجات دی ہے
اور آپ یہ عرض کریں اے میرے پروردگار! مجھے بابرکت مقام پر اتار تو بہترین اتارنے والا ہے
اس میں ایک بڑی نشانی ہے اور ہم لوگوں کو جانچنے والے ہیں
پھر ہم نے نوح( علیہ السلام) کے بعد کچھ اور جماعتیں پیدا فرمائیں
ان میں رسول بھی بھیجے کہ اللہ تعالیٰ کی عبادت کرو اللہ تعالیٰ کے بغیر کوئی معبود نہیں ہے،کیاتم پرہیزگاری اختیار نہیں کرتے؟
اس کی قوم کے کافر سردار بولے جو آخرت کی ملاقات کے بھی منکر تھے اور ہم نے دنیوی زندگی میں انہیں آرام پہنچایا تھا،یہ توتمہارے جیسا انسان ہے یہ بھی کھاتا ہے جیسے تم کھاتے ہو اور پیتا ہے جیسے تم پیتے ہو
اگر ایک انسان کی تم اطاعت کرو گے جو تمہارے جیسا ہے تو یہ خسارے کا سودا ہے
وہ تمہیں وعد ہ دیتا ہے کہ جب تم مر جائو گے اور مٹی اور ہڈیاں بن جائو گے تو پھر تمہیں نکالا جائے گا
ایسا نہیں ہوسکتا نہیں ہو سکتا کہ ایسا وعدہ پور ا ہو
یہ تو دنیوی زند گی ہے ہم مرتے ہیں اور زندہ رہتے ہیں ہم نے قیامت کو اٹھنا نہیں ہے
یہ ایک عام آدمی ہے جو اللہ تعالیٰ پر جھوٹی باتیں گھڑ رہا ہے ہم اس کی بات نہیں مانتے
اس نے دعا کی اے میرے پروردگار! میری مدد فرما انہوں نے تو مجھے جھٹلا دیا ہے
ارشاد ہوا وقت زیادہ نہیں گزرے گا کہ انہیں ندامت آ لے گی
ایک زور دار آواز نے انہیں آلیا جو حق او رسچ کی آواز تھی ہم نے انہیں کوڑا کرکٹ بنا دیا ظالم قوم کیلئے دوری ہے
پھر ہم نے ان کے بعد او رمختلف نسلیں پیدا فرمائیں
کوئی قوم بھی اپنے عرصے سے نہ آگے جاتی ہے نہ پیچھے رہتی ہے
پھر ہم نے یکے بعد دیگرے رسول بھیجے جب بھی کوئی رسول اپنی قوم کے پا س آیا تو انہوں نے اسے جھٹلا دیا ہم نے رسولوں کو ایک دوسرے کے بعد بھیجا اور ہم نے قوموں کو صرف کہانیاں بنا کے چھوڑ دیا ہلاکت اور دوری ہے اس قوم کے لیے جو ایمان نہیں لاتی
پھر ہم نے موسیٰ اور اس کے بھائی ہارون( علیہما والسلام) کوواضح نشانی کے ساتھ آیتیں دے کر بھیجا
یہ فرعون اور اس کے سرداروں کی طرف آئے انہوں نے تکبر کیا وہ ایک بلندی پسند قوم تھی
 وہ بولے کیا ہم اپنے جیسے دو انسانوں پر ایمان لائیں ان دونوں کی قوم تو ہماری غلام ہے
ان سب لوگوں نے ان دونوں کو جھٹلا دیا اور خود ہلاک ہو گئے
اور ہم نے موسیٰ ( علیہ السلام) کو کتاب دی تاکہ وہ راہ راست پر آجائیں
ہم نے مریم کے بیٹے اور ان کی ماں کو نشانی بنا یا اور ہم نے ان دونوں کو ایک بلند ٹیلے پر پناہ دی جو ٹھہرنے کی جگہ بھی تھی اور وہاں چشمہ بھی موجو د تھا
اے رسولو! تم پاکیزہ چیزیں کھائواور نیک کام کروجو تم عمل کرتے ہو میں اسے جانتا ہوں
یقینا ًیہ تمہارا دین ہے وہ ایک ہی دین ہے اورمیں تمہاراپر وردگار ہوں تم مجھ ہی سے ڈرو
ان لوگوں نے اپنا معاملہ آپس میں ٹکڑے ٹکڑے کردیا اور ہرگروہ جو اس کے پاس ہے اس پر خوش ہے
انہیں ایک وقت تک ان کی اس مدہوشی میں چھوڑو
کیا ان کا یہ خیال ہے ؟کہ ہم انہیں جو مال اور اولاد عطا کرتے ہیں
تو بھلائیوں میں ہم انہیں آگے بڑھا رہے ہیں انہیں تو شعور نہیں ہے
یقیناً وہ لوگ جو اپنے رب کے خوف سے ڈرنے والے ہیں
اورجو اپنے رب کی آیات پر ایمان رکھتے ہیں
اورجو اپنے رب کے ساتھ کسی کو شریک نہیں ٹھہراتے
اور وہ لوگ جو ہم نے دیا وہ دیتے ہیں تو ان کے دل ڈر رہے ہوتے ہیں کہ بیشک وہ اپنے رب کی طرف واپس جانے والے ہیں
وہ لوگ توبھلائیوں کی طرف بہت بڑھنے والے ہیں اور سب سے آگے نکل جانے والے ہیں
اورہم کسی جان کو اس کی وسعت سے زیادہ مکلف نہیں کرتے اورہمارے پاس ایک کتاب ہے جو حق اورسچ کی بات کرتی ہے اوران پر زیادتی نہیں کی جائے گی
بلکہ ان کے دل اس سے ڈھکے پڑے ہیں اور اس کے علاوہ ان کے اعمال ہیں جن کے وہ عامل ہیں
یہاں تک کہ جب ان کے امیر لوگوں کو عذاب نے پکڑا پھر وہ چلانے لگ گئے
آ ج مت چلائو یقیناً تمہیں کوئی امداد نہیں دی جائے گی
جب میری آیتیں تم پر پڑھی جاتی تھیں توتم اپنی ایڑیوں پر الٹے بھاگا کرتے تھے
تکبر کرتے تھے اور قصہ گوئی کے انداز سے تم اسے چھوڑ دیتے تھے
کیا انہوں نے بات پر غور نہیں کیا؟یا ان کے پاس ایسی چیز آگئی ہے جو ان کے پہلے آبائو اجداد کے پاس نہیں تھی
یا کیا وہ اپنے رسول کوپہچانتے نہیں ہیں؟ اور اس سے وہ انکار کر رہے ہیں
کیا وہ کہتے ہیں کہ رسول کو جنون ہے ؟ رسول تو حق لے کے ان کے پاس آیا ہے اور ان کی اکثریت حق کو نا پسند کرتی ہے
اگر حق ان کی خواہشات کے پیچھے چل پڑتا تو آسمانوں اور زمین اور جو کچھ ان کے اندر ہے ان میں فساد برپا ہو جاتا بلکہ ہم ان کی نصیحت اور ناموری لے کے آئے ہیں تو وہ اپنی نصیحت سے منہ موڑ رہے ہیں
کیا آپ ان سے کوئی محصول چاہتے ہیں ؟ آپ کے رب کی طرف سے جو چیز حاصل ہوتی ہے وہ بہت بہتر ہے اور وہ بہترین رزق دینے والا ہے
اوربے شک آپ ( علیک الصلوۃ والسلام) انہیں سیدھے راستے کی طرف دعوت دیتے ہیں
اور یقینا ًوہ لوگ جو آخرت پر ایمان نہیں لاتے وہ سیدھے راستے سے ٹہڑے ہو کے چلتے ہیں
اگر ہم ان پر رحم فرمائیں اور جو ان پر تکلیف ہے اسے دور فرما دیں تو وہ اپنی سرکشی میں سرگرداں ہو جائیں گے
اورہم نے انہیں عذاب میں پکڑا انہوں نے رب کریم کے سامنے نہ تو عاجزی کی اور نہ وہ رب کے سامنے گڑ گڑاے
یہاں تک کہ ہم نے شدید عذاب کا دروازہ ان کے سامنے کھول دیا تو پھر ان کی آسیں ٹوٹ گئیں
وہ تو وہی ہے جس نے تمہارے لئے کان، آنکھیں اور دل بنا ئے تم کم شکر گزار ہو
اور وہ وہ ذات ہے جس نے تمہیں زمین میں پھیلا دیا اور اسی کی طرف تم اکٹھے کیے جائو گئے
اوروہ ذات مبارک ہے جو زندہ کرتی اور مارتی ہے،رات اور دن کا اختلاف اسی کی طرف سے ہے ،کیا تم میں عقل نہیں ہے؟
بلکہ انہوں نے بھی ایسا ہی کہا جیسا پہلوں نے کہا تھا
بولے کہ جب ہم مرجائیں گے اور مٹی ہو جائیں گے اور صرف ہڈیاں رہ جائیں گے ،توکیا ہمیں پھر اٹھایا جائے گا؟
یہ ہم سے اور ہمارے آبا ئو اجداد سے بھی اس سے پہلے وعدہ ہو چکا ہے ،یہ سب پہلے لوگوں کے من گھڑت قصے ہیں
فرما دیجیے یہ زمین اور جو کچھ اس میں ہے کس کا ہے اگر تم جانتے ہو؟
وہ کہیں گئے کہ اللہ تعالیٰ کا ہے ،فرما دیجیے کیا تم پھر بھی نصیحت نہیں پکڑتے ؟
فرما دیجیے سات آسمانوں اور عرشِ عظیم کا پر وردگار کون ہے ؟
وہ کہیں گے اللہ تعالیٰ ،فرمادیجئے کیا پھر بھی تم نہیں ڈرتے؟
فرمادیجیے کس کے ہاتھ میں ہر شے کی حکومت اور عظمت ہے ؟وہ پنا ہ دیتا ہے اور کوئی اس کے مقابلے میں پناہ نہیں دے سکتا اگر تمہیں علم ہے
وہ کہیں گے ایسا تو اللہ تعالیٰ ہے فرما دیجئے پھر تم پر کیا جادو چڑھا ہو ا ہے؟
بلکہ ہم ان کے سامنے حق لے آئے ہیں اور یقینا وہ جھوٹے ہیں
اللہ تعالیٰ نے کسی کو بیٹا نہیں بنایا اگر اس کے ساتھ کوئی اور بھی معبود ہوتا تو ہر معبودجو اس معبودنے پیدا کیا تھا الگ کر کے لے جاتا اور وہ ایک دوسرے پر چڑھ دوڑتے،ان کے بیان کردہ اوصاف سے اﷲ تعالیٰ پاک ہے
وہ غیب وشہادت کا جاننے والا ہے وہ ان کے شرکوں سے بر ترو اعلیٰ ہے
آپ ( علیک الصلوۃ والسلام)فرما دیں اے میرے پروردگا ر! اگر آپ مجھے وہ دکھا دیں جس کا انہیں وعدہ دیا جا رہا ہے
تو اے پروردگار!مجھے ظالم قوم میں شامل نہ فرمانا
اے محبوب ( صلی اﷲ تعالیٰ علیک وسلم )جو ان سے وعدہ ہے ہم وہ بات آپ کو دکھانے پر قادر ہیں
آپ ایسی بات سے برائی کادفاع فرمائیں جو سب سے حسین ہے جس کی وہ وصیت کرتے ہیں ہم جانتے ہیں
اورعرض کیجئے اے میرے پروردگار! میں شیطان کے ڈھکوسلوں سے تیری پناہ میں آتا ہوں
اے میرے پروردگار! شیطان کے آنے سے میں تجھ ہی سے پناہ چاہتا ہوں
یہاں تک کہ جب ان میں سے کسی پر موت آتی ہے تو کہتا ہے اے میرے پروردگار! مجھے واپس بھیج دے
شاید کہ میں نیک کام کروں جو پیچھے چھوڑ آیا ہوں، اب ایسا نہیں ہوسکتا یہ کلمہ ہے جسے وہ کہتا ہے ان کے آگے اس دن تک کے لیے ایک پردہ ہے جب انہیں قیامت کے دن اٹھایا جائے گا
جب صور پھونکا جائے گا تو ان میں اس دن نسب باقی نہیں رہے گااور نہ وہ اس دن ایک دوسرے کو پوچھیں گے
جن کے وزن بھاری ہیں تووہ فلاح پانے والے ہیں
اورجن کے وزن ہلکے ہیں تو یہ وہ لوگ ہیں جنہوں نے اپنی جانوں کو خسارے میں ڈالا اور جہنم میں ہمیشہ رہیں گے
 آگ ان کے چہروں کو جھلس دے گی اور وہ اس میں منہ چڑاتے ہوں گے
کیا تمہارے سامنے میری آیتیں نہیں پڑھی جاتی تھیں؟تم تو ان کی تکذیب کیا کرتے تھے
وہ بولے اے ہمارے پروردگار! ہماری کم بختی ہم پر غالب آگئی اور ہم بہکے ہوئے گمراہ لوگ تھے
اے ہمارے پروردگار! ہمیں اس جہنم سے نکال اگر ہم پھر ایسا کریں تو بیشک ہم ظالم اور گنا ہ گار ہیں
جہنم میں پھٹکار ے پڑے رہو اور مجھ سے بات مت کرو
 بے شک میرے بندوں کا ایک گروہ تھا جو کہا کرتا تھا اے ہمارے پروردگار!تو ہمیں بخش دے ہم پر رحم فرما تو  بہترین رحم فرمانے والا ہے
تم نے انہیں مذاق بنا لیا یہاں تک کہ انہوں نے تمہیں میری یاد بھلا دی اور تم ان پر ہنسا کرتے تھے
بیشک آج میں ان کے صبر کا انہیں بدلہ دوں گا وہی تو کامیاب ہیں
اللہ کریم نے فرمایا تم زمین میں کتنے سالوں کی تعداد رہے ہو
انہوں نے کہا ایک دن یا ایک دن کا ایک حصہ رہے ہیں آپ گنتی کرنے والوں سے سوال فرمائیں
اللہ کریم نے فرمایا تم اس میں تھوڑا عرصہ ہی رہے ہو اگر تم جانتے ہو
کیا تمہارا یہ خیال ہے کہ ہم نے تمہیں فضول پیدا کیا ہے اور تم ہماری طرف واپس نہیں پلٹائے جائو گے
اللہ تعالیٰ جو حقیقی بادشاہ ہے اس کے بغیر کوئی معبود نہیں وہ عرش ِ کریم کا پروردگار ہے
جو اللہ تعالیٰ کے ساتھ کسی اور معبود کی عبادت کرتا ہے جس کی اس کے پاس کوئی دلیل نہیں ہے اس کا حساب تو صرف اس کے رب کے ہاں ہے یقینا ًکفر والے فلاح نہیں پاتے
اورمحبوب( صلی اﷲ تعالیٰ علیک وسلم)! آپ فرما دیں اے میرے پروردگار !تو بخش دے اور رحم فرما تو بہترین رحم فرمانے والا ہے