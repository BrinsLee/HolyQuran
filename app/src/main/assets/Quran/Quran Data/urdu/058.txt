اﷲ کریم نے اس عورت کی بات سنی جو اپنے خاوند کے بارے میں آپ (علیک الصلوۃ و السلام) سے بحث کر رہی تھی اوراﷲ تعالیٰ کے سامنے اپنی شکایت کر رہی تھی ، اﷲ تعالیٰ تم دونوں کی گفتگو سن رہا تھا بے شک اﷲ تعالیٰ خوب سننے اور خوب دیکھنے والا ہے
وہ لوگ جو اپنی بیویوں سے ظہار کر لیتے ہیں وہ ان کی مائیں نہیں ہیں ان کی مائیں تو صرف وہ ہیں جنہوں نے انہیں جنا ہے اور یقیناً وہ ایک ناپسندیدہ اور جھوٹی بات کہہ رہے ہوتے ہیں اور یقیناً اﷲ تعالیٰ بہت معاف کرنے والا خوب بخشنے والا ہے
اور وہ لوگ جنہوں نے اپنی بیویوں سے ظہار کر لیا ہے پھر جو کیا ہے اسے پلٹنا چاہتے ہیں تو وہ اس سے پہلے کہ دونوں ایک دوسرے کو چھوئیں ایک گردن آزاد کرنی ہو گی اس بات کی انہیں نصیحت کی جاتی ہے اور اﷲ تعالیٰ تمہارے اعمال کی خبر رکھتا ہے
جسے ایک گردن نہ مل سکے تو اس سے پہلے کہ وہ ایک دوسرے کو چھوئیں لگاتار دو ماہ کے روزے ہوں گے جو یہ نہ کر سکے وہ ساٹھ مسکینوں کو کھانا کھلائے یہ حکم اس لیے ہے کہ تم اﷲ تعالیٰ اور اس کے رسول کی بات مانو اور یہ اﷲ تعالیٰ کی حدیں ہیں اور کافروں کے لیے دردناک عذاب ہے
یقینا جو لوگ اﷲ تعالیٰ اور اس کے رسول کی مخالفت کرتے ہیں وہ پہلے لوگوں کی طرح خوار ہوں گے ہم نے واضح آیات نازل فرما دیں اور کافروں کے لیے رسوا کن عذاب ہے
جس دن اﷲتعالیٰ ان سب کو اٹھائے گاتو انہیں بتائے گا جو وہ عمل کرتے رہے ، اﷲ تعالیٰ نے تو اسے محفوظ رکھا اور وہ بھول گئے اﷲ تعالیٰ ہر چیز کا گواہ ہے
محبوب(صلی اﷲ تعالیٰ علیک وسلم)! آپ نے ملاحظہ نہیں فرمایا کہ جو کچھ آسمانوں اور زمین میں ہے اﷲ تعالیٰ جانتا ہے تین آدمیوں کی سر گوشی بھی ہو تو یقیناً اﷲ تعالیٰ چوتھا ہوتا ہے پانچ آدمی بھی ہوں تو یقیناً وہ چھٹا ہوتا ہے نہ اس سے کم نہ اس سے زیادہ مگر وہ ہر حال میں ان کے ساتھ ہوتا ہے جہاں بھی ہوں پھر قیامت کے دن وہ انہیں بتائے گا جو انہوں نے اعمال کیے ہیں یقیناً اﷲ تعالیٰ ہر شے کو جاننے والا ہے
محبوب(صلی اﷲ تعالیٰ علیک وسلم)! آپ نے انہیں ملاحظہ کیا کہ جنہیں سر گوشیوں سے روکا گیا تھا پھر وہ اسی کی طرف پلٹے جس سے انہیں روکا گیا تھا اور وہ گناہ، سر کشی اور رسول کی نافرمانی کی سر گوشیاں کرتے ہیں اور جب وہ آپ (علیک الصلوۃ والسلام) کے پاس آتے ہیں تو آپ کو ایسا سلام عرض کرتے ہیں جیسا سلام اﷲ تعالیٰ آپ کو نہیں کرتا پھر اپنے جی میں کہتے ہیں کہ ہمارے کہنے پر ہمیں عذاب کیوں نہیں دیتاان کے لیے جہنم کافی ہے جس میں وہ داخل ہوں گے اور وہ بد ترین ٹھکانہ ہے
اے ایماندارو! جب تم سر گوشی کرو تو گناہ کی سرگوشی اور رسول کی نافرمانی کی سر گوشی نہ کرو اور نیکی اور پرہیزگاری کی سر گوشی کرو اور اس اﷲ تعالیٰ سے ڈرو جس کے سامنے تم اکٹھے کیے جائو گے
یہ سر گوشیاں تو شیطانی ہیں تاکہ وہ ایمان داروں کو اِن سے مغموم کر دے حالانکہ اﷲ تعالیٰ کے حکم کے بغیر کچھ ضرر نہیں پہنچا سکتا مومن اﷲ تعالیٰ پر ہی توکل کریں
اے ایماندارو! جب تمہیں کہا جائے کہ مجلسوں میں کھلے ہو کے بیٹھو تو کھلے ہو جائو اﷲ تعالیٰ تمہارے لیے وسعت پیدا فرما دے گا اور جب کہا جائے کہ اٹھ جائو تو اٹھ جایا کرو اﷲ تعالیٰ تمہارے ایمانداروں کو اور جنہیں علم عطا ہوا ہے ان کے درجوں کو بلند فرمائے گا اﷲ تعالیٰ تمہارے اعمال کی خبر رکھتا ہے
اے ایماندارو! جب تم رسول ِ اقدس( علیہ الصلوۃ والسلام) سے سر گوشی کرنا چاہو تو اپنی سر گوشی سے پہلے اﷲ تعالیٰ کی سرکار میں صدقہ پیش کرو یہ تمہارے لیے بہت بہتر اور شاندار پاکیزہ بات ہے اگر تم صدقہ نہ پائو تو اﷲ تعالیٰ بخشنے والاسدا رحم فرمانے والا ہے
کیا تم اس بات سے ڈر گئے ہو کہ اپنی سر گوشیوں سے پہلے صدقے پیش کرو اگر تم سے ایسا نہیں ہو سکا اور اﷲ تعالیٰ نے تمہاری طرف رجوع فرما لیا تو نماز قائم کرو زکوۃ ادا کرو اﷲ تعالیٰ اور اس کے رسول کی فرماں برداری کرو اﷲ تعالیٰ تمہارے اعمال کی خبر رکھتا ہے
محبوب(صلی اﷲ تعالیٰ علیک وسلم)!کیا آپ نے اس گروہ کو نہیں دیکھاجو پیٹھ موڑ گئے تھے اﷲ تعالیٰ کا ان پر غضب ہے وہ تمہارے نہیں اور نہ تم ان کے ہو وہ جان بوجھ کرجھوٹی قسمیں کھاتے ہیں
اﷲ تعالیٰ نے ان کے لیے شدید عذاب تیار کر رکھا ہےان کے اعمال بد ترین ہیں
انہوں نے اپنی قسموں کو ڈھال بنا رکھا ہے تاکہ وہ اﷲ تعالیٰ کے راستے سے روکیں ان کے لیے رسوا کن عذاب ہے
ان کے مال اور ان کی اولادیں اﷲ تعالیٰ کے سامنے انہیں کوئی فائدہ نہیں دیں گی یہ لوگ تو جہنمی ہیں اور انہوں نے جہنم میں ہمیشہ رہنا ہے
جب اﷲ کریم ان سب کو اٹھائے گاتو اس کے سامنے وہاں بھی قسمیں کھائیں گے جیسی یہاںتمہارے سامنے قسمیں کھا رہے ہیں اور ان کا گمان یہ ہے کہ وہ بھی کسی راستے پر ہیں ، سنو وہ جھوٹے ہیں
شیطان ان پر چھا گیا تو انہیں ذکر ِ خداوندی بھلا دیا یہ تو شیطان کا گروہ ہے سنو سنو شیطان کا گروہ ہی سراپا خسارہ ہے
یقیناً جن لوگوں نے اﷲ تعالیٰ اور اس کے رسول کی مخالفت کی وہ تو باقی ذلیلوں کے ساتھی ہیں
اﷲ تعالیٰ نے تو لکھ دیا ہے کہ میں اور میرے رسول ہر حال میں غالب آئیں گے بے شک اﷲ تعالیٰ بڑا قوی غالب ہے
جو قوم اﷲ تعالیٰ اور آخرت کے دن پر ایمان رکھتی ہے آپ نہیں دیکھیں گے کہ وہ محبت کی پینگیں ڈالیں ان لوگوں سے جو اﷲ تعالیٰ اور اس کے رسول کے مخالف ہیں وہ خواہ ان کے باپ ہوں، ان کے بیٹے ہوں، ان کے بھائی ہوں یا ان کے قبیلے والے ہوں یہ وہ لوگ ہیں جن کے دلوں میں اﷲ تعالیٰ نے ایمان لکھ دیا ہے اپنی روح سے ان کی تائید فرمائی اور انہیں ایسے باغوں میں داخل فرمائے گا جن کے نیچے نہریں بہتی ہیں وہاں وہ ہمیشہ رہیں گے، اﷲ تعالیٰ ان سے راضی اور وہ اﷲ تعالیٰ سے راضی ہیں یہی ہے اﷲ تعالیٰ کا گروہ، آگاہ رہو کہ اﷲ تعالیٰ کا گروہ ہی فلاح پانے ولا ہے