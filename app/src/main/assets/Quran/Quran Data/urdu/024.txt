یہ عظیم الشان سورت ہے جسے ہم نے اتارا ہے اس کے احکام ہم نے فرض کیے ہیں اس میں بعض واضح آیا ت ہم نے اتاری ہیں تاکہ تم نصیحت حاصل کرو
بدکا رعورت اور بد کار مرد ان میں سے ہر ایک کو ایک سو کوڑے مارو دین ِخدا میں تمہیں ان پر ترس نہ آئے اگرتم اللہ تعالیٰ اور آخرت پر ایمان رکھتے ہو اورانہیں سزا دیتے ہوئے مسلمانوں کا ایک گروہ وہا ں موجو دہو
بدکا ر مرد اپنی ہی جیسی بد کار عورت یا مشرک عورت سے نکاح کرے اور بد کار عورت اپنے جیسے بد کار مرد یا مشرک مرد سے نکاح کرے اور مسلمانوں کے لیے یہ حرام قرار دیا گیا ہے
وہ لوگ جو پاک دامن خواتین پر تہمتیں لگاتے ہیں اور چار گواہ پیش نہیں کرسکتے انہیں سزا کے طور پر اسی کوڑے مارو اور ان کی کبھی بھی شہادت قبو ل نہ کرووہ فاسق لوگ ہیں
مگر جن لوگوں نے اس کے بعد توبہ کر لی اور اپنے آپ کو سنوار لیا اللہ تعالیٰ بخشنے والا رحم فرمانے والا ہے
وہ لوگ جو اپنی بیویوں پر تہمت لگاتے ہیں ان کے پاس اپنی ذات کے علاوہ کوئی گواہ نہیں ہوتا توا ن میں سے وہ آدمی اﷲ تعالیٰ کا نام لے کر چار گواہیاں دے گا کہ وہ سچا ہے 
اور پانچویں گواہی دے گا کہ اگر وہ جھوٹا ہو تو اﷲ تعالیٰ کی اس پر لعنت ہے 
اورعورت سے عذاب ٹل سکتا ہے کہ وہ اﷲ تعالیٰ کو حاضر کر کے چار گواہیاں دے کہ وہ مرد جھوٹا ہے
اورپانچویں گواہی دے کہ اس پر اللہ تعالیٰ کا غضب ہو اگر وہ مرد سچا ہے
اگر اللہ تعالیٰ کا تم پر فضل اور رحمت نہ ہوتی تو تم ضرور یہاں ہی عذاب چکھ لیتے اور بے شک اللہ تعالیٰ توبہ قبول کرنے والا حکمت والا ہے
یقیناً جن لوگوں نے بہتان باندھا وہ تمہارا ہی ایک گروہ تھا اسے اپنے لئے شر خیال نہ کرو بلکہ تمہارے لیے بہتر ہے (الزام لگانے والوں میں سے) ہر آدمی کیلئے اتنا ہی گناہ ہے جتنا اس نے کمایا اور جس نے بڑے حصے کی بنیاد رکھی اس کے لیے بڑا عذاب ہے
ایسا کیوں نہ ہوا کہ جب تم نے اسے سنا تو مومن مرد اور مومن عورتیں اپنوں کے بارے میں بھلائی کا خیال کرتے اور کہتے کہ یہ تو کھلم کھلا بہتان ہے
اس پر وہ چار گواہ کیوں نہ لائے جب وہ چار گواہ نہیں لائے تو اﷲ تعالیٰ کے ہاں جھوٹے ہیں 
اگر تم پر اﷲ تعالیٰ کا فضل اور اس کی رحمت دنیا اور آخرت میں نہ ہوتی تو تم جو چرچا کرتے رہے ہو اس کے بارے میں عذاب ِ عظیم تمہیں چھو لیتا
جب تم اسے اپنی زبانوں پر لا رہے تھے اوراپنے منہ سے کہہ رہے تھے جس کا تمہیں علم نہیں ہے اورتم اسے آسان سمجھتے تھے حالانکہ وہ اﷲ تعالیٰ کے نزدیک بہت بڑی بات تھی
اورایسا کیوں نہ ہوا  جب تم نے اسے سنا تو تم نے کہا ہوتا کہ ہمارا حق نہیں ہے کہ ہم یہ بات کریں اﷲ کریم تو ہی تو پاک ہے یہ تو بہت بڑا بہتان ہے
اﷲ تعالیٰ تمہیں نصیحت کرتا ہے کہ ایسی بات پھر کبھی نہ کرنا اگر تم صاحب ِایمان ہو
اﷲ تعالیٰ تمہارے سامنے آیات کھول کھول کر بیان کرتا ہے اﷲ تعالیٰ علم والا اور حکمت والا ہے
یقینا جو لوگ چاہتے ہیں کہ ایمان داروں میں بے حیائی پھیلے تو ان کے لئے دنیا اور آخرت میں درد ناک عذاب ہے اور اﷲ تعالیٰ جانتا ہے اور تم نہیں جانتے ہو
اور اگر اﷲ تعالیٰ کا تم پر فضل اور رحمت نہ ہوتی تو تم ضرور اس کا مزہ چکھ لیتے یقیناًاﷲ تعالیٰ نرمی فرمانے والا اور رحم فرمانے والا ہے
اے ایماندارو! شیطان کے قدموں کی پیروی نہ کرو جو شیطان کے قدموں کی پیروی کرتا ہے وہ تو بے شک بے حیائی اور بری باتوں کا حکم دیتا ہے اگر تم پر اﷲ تعالیٰ کافضل اور رحمت نہ ہوتی تو تم میں سے ایک بھی کبھی نہ سنور سکتا لیکن اﷲ تعالیٰ جسے چاہتا ہے پاک کر دیتا ہے اور اﷲ تعالیٰ سننے والا اور علم والا ہے
جو تم میں درجے والے اور کشائش والے ہیں وہ اس بات کی قسم نہ کھائیں کہ قریبی رشتہ داروں مسکینوں اور اﷲ تعالیٰ کے راستے میں ہجرت کرنے والوں کو نہیں دیں گے وہ در گزر کریں اور معاف کردیں کیا تم نہیں چاہتے کہ اﷲ تعالیٰ تمہیں بخش دے اﷲ تعالیٰ بخشنے والا رحم فرمانے والا ہے
یقیناً جو لوگ پاک دامن، بے خبر ایمان والی خواتین پر تہمت لگاتے ہیں وہ دنیا اور آخرت میں ملعون ہیں اور ان کیلئے عذاب ِ عظیم ہے
جس دن ان کے خلاف ان کی زبانیں،ان کےہاتھ(پاؤں) گواہی دیں گے جو وہ عمل کرتے تھے
اس دن اﷲ کریم حق اور سچ کے ساتھ ان کو پوری سزادے گا اور وہ جان لیں گے کہ اﷲ تعالیٰ ہی حقیقت اور سب چیزوں کو واضح کرنے والی طاقت ہے
خبیث عورتیں اپنے جیسے خبیث مردوں کے لئے ہیں اور خبیث مرد اپنے جیسی خبیث عورتوں کیلئے ہیں پاکیزہ عورتیں پاکیزہ مردوں کیلئے ہیں اور پاکیزہ مرد پاکیزہ عورتوں کے لئے ہیں وہ ان باتوں سے بری ہیں جو یہ لوگ کہتے ہیں ان کے لیے تو مغفرت اور کریمانہ رزق ہے
اے ایماندارو! تم ان گھروں میں داخل نہ ہو جو تمہارے اپنے نہ ہوں جب تک تم ان سے اجازت نہ لے لو اور گھر والوں پر سلام کہو یہ تمہارے لئے بہتر ہے تاکہ تم نصیحت حاصل کرو
اگر تم وہاں کسی کو نہ پاؤتو ان میں داخل نہ ہو جب تک تمہیں اجازت نہ ملے اگر تمہیں کہا جائے کہ واپس چلےجاؤ تو واپس چلے جایا کرو یہ تمہارے لئے بڑی صاف ستھری بات ہے اور تمہارے ہر عمل کو اﷲ تعالیٰ اچھی طرح جانتا ہے
تم پر کوئی حرج نہیں ہے کہ تم ایسے گھروں میں داخل ہو جن میں سکونت نہیں ہے اور وہاں تمہارا سامان ہے اﷲتعالیٰ جانتا ہے جو تم ظاہر کرتے ہو اور جو تم چھپاتے ہو
مومنوں کوفرما دیجئے کہ وہ اپنی نگاہیں نیچی رکھیں اور اپنے پردے کا خیال رکھیں یہ ان کے لئے بڑی پاکیزہ بات ہے ان کاموں کی جو وہ کرتے ہیں یقیناً اﷲ تعالیٰ خبر رکھتا ہے
اور آپ مومن خواتین سے بھی فرما دیں کہ وہ اپنی نگاہیں نیچی رکھیں اپنے پردے کی حفاظت کریں اپنی زیبائش کو ظاہر نہ کریں ہاں جو خود ظاہر ہے اور اپنی اوڑھنیاں اپنے گریبانوں پر پھیر لیا کریں اور وہ اپنی زیبائش کو اپنے خاوند وں،یا اپنے خاوندوں کے آبا، یا اپنے بیٹوں، یا اپنے خاوندوں کے بیٹوں، یا اپنے بھائیوں ،یا اپنے بھائیوں کے بیٹوں، یا اپنی بہنوں کے بیٹوں،یا اپنی ہم مذہب خواتین ،یا جو ان کے دا ئیں ہاتھ کی ملکیت ہیں (غلام ہیں )یا وہ جو تابع مرد ہیں،یاان میں خواہش پرستی نہیں ہے، یا وہ بچے جو عورتوں کے معاملات سے بے خبر ہیں کے سوا کسی کے سامنے ظاہر نہ کریں اور وہ اپنے پائوں زمین پر اس طرح نہ ماریں کہ جو زینت انہوں نے چھپا رکھی ہے وہ ظاہر ہو جائے اور اﷲ تعالیٰ کے سامنے سب رجوع کرو تاکہ تم فلاح پائو
اور جو بے خاوند یا جو بے بیوی ہے انہیں نکاح کرکے دو اور اپنے صلاحیت والے غلاموں اور لونڈیوں کو بھی نکاح کرائو اگر وہ فقیر ہیں تو اﷲ تعالیٰ انہیں اپنے فضل سے غنی کر دے گا اور اﷲ تعالیٰ وسعت والا علم والا ہے
اوراپنے آپ کو وہ لوگ جو نکاح کی قوت نہیں پاتےپاک دامن رکھیں یہاں تک کہ اﷲ تعالیٰ انہیں اپنے فضل سے غنی کر دے اور جو تمہاری ملکیت کے غلام مکاتبت چاہیں تم ان سے مکاتبت کر لو اگر تم ان میں اچھائی جانتے ہو، اور انہیں اﷲ تعالیٰ کا مال دو جو اس نے تمہیں دیا ہے، اپنی نوجوان لونڈیوں کو بد کاری پر مجبور نہ کرواگر وہ خود بچنا چاہیں تا کہ تم دنیوی زندگی کا مال تلاش کرو جو انہیں مجبور کرتا ہے تو اﷲ تعالیٰ انہیں مجبور کرنے کے بعد بڑا بخشنے والا رحم فرمانے والا ہے
ہم نے تمہاری طرف واضح آیتیں نازل کی ہیں اور تم سے پہلے گزرے لوگوں کی مثالیں بھی ہیں اور ہر پرہیز گار کے لیے نصیحت بھی ہے
اﷲ تعالیٰ آسمانوں اور زمین کو روشن فرمانے والا ہے اس کے نور کی مثال ایک طاق کی ہے طاق میں دیا ہے وہ ایک شیشے میں ہے، شیشہ گویا ایک چمکتا دمکتا ستارہ ہے،اسے مبارک زیتون کے درخت سے جلایا جاتا ہے، جو نہ مشرقی ہے نہ مغربی ، ہو سکتا ہے کہ آ گ لگائے بغیر اس کا تیل روشن ہو جائے یہ تو نور پر نور ہے اﷲ تعالیٰ اپنے نور کا جسے چاہتا ہے راستہ دکھاتا ہے اﷲ تعالیٰ لوگوں کے سامنے مثالیں پیش فرماتا ہے اور اﷲ تعالیٰ ہر چیز کو جانتا ہے 
یہ نور ان گھروں میں ہے اﷲ تعالیٰ نے جن کو اجازت دی کہ انہیں بلندکیا جائے اور اس میں اﷲ تعالیٰ کے نام کا ذکر کیا جائے وہاں صبح شام تسبیحیں پڑھتے ہیں
یہ ایسے مرد ہیں جنہیں تجارت اور خرید و فروخت اﷲ تعالیٰ کے ذکر سے ، نماز قائم کرنے سے اور زکوۃ ادا کرنے سے غافل نہیں کرتے وہ اس دن سے ڈرتے ہیں جس دن نگاہیں اور دل پلٹ جائیں گے
تا کہ اﷲ تعالیٰ انہیں ان کے بہترین اعمال کا بدلہ دےاور اپنے فضل سے زیادہ عطا کرے اور اﷲ تعالیٰ جسے چاہتا ہے حساب کے بغیر رزق دیتا ہے
اورکافروں کے اعمال تو سراب کی طرح ہیں جو کھلے میدان میں ہیں جسے پیاسا پانی خیال کرتا ہے جب وہاں آتا ہے تو کوئی چیز نہیں پاتا اﷲ تعالیٰ کو وہاں پاتا ہے اور وہ اس کا حساب پورا پورا کر دیتا ہے اﷲ تعالیٰ جلد حساب لینے والا ہے
یا ان کی مثال گہرے سمندر والے اندھیروں کی ہے جسے موجوں نے ڈھانپ رکھا ہے موج کے اوپر موج ہے اوپر بادل ہیں یہ اندھیرے ایک دوسرے کے اوپر ہیں جب وہ اپنا ہاتھ نکالتا ہے تو اسے بھی نہیں دیکھ سکتا اﷲ تعالیٰ جس کے لیے روشنی مقرر نہ فرمائے اس کے لیے کہیں بھی روشنی نہیں ہے
کیا تم نے نہیں دیکھا؟ کہ جو آسمانوں اور زمین میں ہیں اﷲ تعالیٰ کی تسبیح پڑھتے ہیں اور پرندے بھی پَر کھول کے پڑھتے ہیں ان میں سے ہر کوئی اپنی نماز اور اپنی تسبیح کوجانتا ہے جو وہ کرتے ہیں اﷲ تعالیٰ جانتا ہے 
آسمانوں اور زمین کا ملک اﷲ تعالیٰ کے لیے ہے اور اﷲ تعالیٰ کی طرف واپسی ہے
کیا تو نے نہیں دیکھا ؟کہ یقیناً اﷲ تعالیٰ بکھرے بادل کو چلاتا ہے پھر اسے ایک دوسرے کے ساتھ ملا دیتا ہے پھر اسے تہ بتہ کر دیتا ہے پھر تو دیکھتا ہے کہ اس کے اندر سے بارش نکل رہی ہے اور وہ بلندیوں سے پہاڑ کے پہاڑ اولوں کے اتارتا ہے جسے چاہتا ہے اسے اولے پہنچتے ہیں اور جس سے چاہتا ہے پھیر لیتا ہے ایسا محسوس ہوتا ہے کہ اس کی بجلی آنکھوں کی چمک کو لے جائے
اﷲ تعالیٰ رات اور دن کو الٹ پلٹ فرماتا ہے اس میں نگاہ والوں کے لیے نصیحت ہے
اﷲتعالیٰ نے ہر جانور کو پانی سے پیدا فرمایا ہے کچھ وہ ہیں جو پیٹ کے بل رینگ رہے ہیں کچھ وہ ہیں جو دوپاؤںپرچلتے ہیں کچھ وہ ہیں جوچارپاؤںپرچلتے ہیں اﷲتعالیٰ پیدافرماتا ہے جسے چاہتا ہے بے شک اﷲتعالیٰ ہر چیز پر قادر ہے
بیشک ہم نے کھلم کھلا آیتیں اتاری ہیں اور اﷲ تعالیٰ جسے چاہتا ہے سیدھے راستے کی ہدایت دیتا ہے
وہ کہتے ہیں ہم اﷲ تعالیٰ اور رسول ( علیہ الصلوۃ والسلام) پر ایمان لائے اور ہم نے اطاعت بھی کی پھر ان میں سے ایک فریق اس کے بعد پشت پھیر کے چل دیتا ہے اور وہ لوگ مومن نہیں ہیں
اور جب انہیں اﷲ تعالیٰ اور رسول ( علیہ الصلوۃ والسلام)کی طرف بلایا جاتا ہے کہ رسول ان کے درمیان فیصلہ فرمائیں تو ان میں سے ایک فریق منہ موڑ لیتا ہے
لیکن اگر انہیں حق ملتا ہو تو دوڑے دوڑے ادھر آجاتے ہیں
کیا ان کے دلوں میں بیماری ہے یا انہیں خوف ہے یا انہیں شک ہے کہ اﷲ تعالیٰ اور اس کا رسول ( علیہ الصلوۃ والسلام) ان پرزیادتی فرمائیں گے حقیقتاً وہی لوگ ظالم ہیں
مومنوں کی بات تو صرف یہ ہوتی ہے کہ جب وہ اﷲ تعالیٰ اور اس کے رسول ( علیہ الصلوۃ والسلام) کی طرف بلاتے ہیں تاکہ رسول ان میں فیصلہ فرمائیں تو وہ کہتے ہیں ہم نے سنا اور حکم مانا اور یہی لوگ فلاح پانے والے ہیں
اور جو اﷲ تعالیٰ اور اس کے رسول ( علیہ الصلوۃ والسلام) کی فرماں برداری کرتا ہے اور اﷲ تعالیٰ سے ڈرتا ہے اور تقویٰ اختیار کرتا ہے تویہی لوگ کامیاب ہیں
اور انہوں نے اپنی قسموں میں پوری کوشش کر کے اﷲ تعالیٰ کی قسم کھائی کہ اگر آپ انہیں حکم دیں گے تو وہ ضرور ( جہاد کے لیے) نکلیں گے، آپ  ( علیک الصلوۃ والسلام)فرما دیں قسمیں نہ کھائو شریعت کے مطابق اطاعت ہے تم جو کرتے ہو اﷲ تعالیٰ جانتا ہے
آپ  ( علیک الصلوۃ والسلام) فرما دیں کہ تم اﷲ تعالیٰ کی فرماں برداری کرو اور رسول کی فرماں براد ی کرو پھر اگر تم منہ موڑ لو تو رسول پر صرف وہی لازم ہے جواس کی ذمہ داری ہے اور تمہارے لیے وہی ضروری ہے جس کا بوجھ تم پر ڈالا گیا اگر تم رسول کی اطاعت کرو گے تو ہدایت پائو گے اور رسول کی ذمہ داری تو صرف واضح طور پر پہنچا دینا ہے
اﷲ تعالیٰ نے انہیں وعدہ دیا جو تم میں سے ایمان لائے اور نیک کام کیے کہ وہ انہیں لازما زمین میں خلافت دے گا جیسے ان سے پہلے لوگوں کو خلافت دی ہے اور ضرور ان کے لیے ان کے اس دین کو شوکت دے گا جو ان کے لیے اﷲ تعالیٰ نے پسند فرمایا ہے اور لازما ً ان کے خوف کے بعد انہیں امن عطا فرمائے گا وہ میری عبادت کرتے ہیں میرا کسی کو شریک نہیں بناتے اور جو اس کے بعد نہ مانے وہی توفاسق ہیں
اور تم نماز قائم کرو اور زکوۃ دو اور رسول ( علیہ الصلوۃ والسلام) کی اطاعت کرو تاکہ تم پر رحم فرمایا جائے
کافروں کے بارے میں یہ ہر گز خیال نہ کرنا کہ وہ زمین میں ہماری گرفت سے نکل جائیں گے ان کا ٹھکانہ تو آگ ہے اور برا انجام ہے
اے ایماندارو! چاہئے کہ تمہارے ہاتھ کے مال (غلام) اور وہ جو ابھی بالغ نہیں ہوئے تین وقتوں میں تم سے ( اندر آتے وقت) اجازت لیں ، صبح کی نماز سے پہلے، اور جب تم اپنے فالتو کپڑے دوپہر کو اتارو اور عشا کی نماز کے بعد، یہ تین تمہارے پردے کے وقت ہیں ان (تین اوقات) کے بعد تم پر اور ان پر کوئی گناہ اور حرج نہیں کہ وہ تمہارے پاس آمد و رفت رکھیں اﷲ تعالیٰ اسی طرح تمہارے سامنے آیات بیان فرماتا ہے اور اﷲ تعالیٰ بڑے علم والا اور عظیم حکمت والا ہے
اور جب تمہارے لڑکے بالغ ہو جائیں تو وہ بھی اسی طرح اجازت مانگیں جیسے ان سے پہلوں نے اجازت مانگی، اﷲ تعالیٰ اسی طرح تمہیں اپنی آیات بیان فرماتا ہے اور اﷲ تعالیٰ بڑے علم والا عظیم حکمت والا ہے
اور بوڑھی خانہ نشین عورتیں جنہیں اب نکاح کی خواہش نہیں ہے انہیں گناہ نہیں ہو گا اگر وہ اپنے زائد کپڑے اتار دیں جبکہ وہ اپنی زینت کو ظاہر نہ کریں اور اگر وہ اس بات سے بھی بچ جائیں تو ان کے لیے بہتر ہے اور اﷲ تعالیٰ خوب سننے والا بہت جاننے والا ہے
اندھے ،لنگڑے اور بیمار کے لیے کوئی حرج اور ممانعت نہیں ہے اور نہ ہی تمہاری جانوں کو کوئی رکاوٹ ہے کہ تم اپنی اولاد کے گھروں سے یا اپنے باپوں کے گھروں سے یا اپنی مائوں کے گھروں سے یا  اپنے بھائیوں کے گھروں سے یا اپنی بہنوں کے گھروں سے یا اپنے چچائوں کے گھروں سے یا اپنی پھوپھیوں کے گھروں سے یا اپنے ماموئوں کے گھروں سے یا اپنی خالائوں کے گھروں سے یا جن کی کنجیاں تمہارے قبضہ میں ہیں یا اپنے دوستوں کے گھروں سے کھالو، تم پر کوئی گناہ نہیں کہ سب مل کر کھائو یا الگ الگ کھائو ، پس جب تم گھروں میں داخل ہو تو اپنوں کو سلام کرو یہ اﷲ تعالیٰ کی طرف سے مبارک اور پاکیزہ تحفہ اور دعا ہے، اسی طرح اﷲ تعالیٰ تمہارے سامنے آیات وضاحت سے بیان فرماتا ہے تاکہ تم عقل کرو
ایمان والے تو صرف وہی ہیں جو اﷲ تعالیٰ اور رسول (علیہ الصلوۃ والسلام) پر ایمان لاتے ہیں اور جب وہ رسول کے پاس کسی ایسے کام کے لیے حاضر ہوتے ہیں جس کے لیے وہ اکھٹے کیے گئے ہیں تورسول سے اجازت لیے بغیر وہ نہ جائیں بے شک وہ لوگ جو آپ سے اجازت لیتے ہیں وہی ہیں جو اﷲ تعالیٰ اور اس کے رسول پر ایمان رکھتے ہیں پھر اگر وہ اپنے کسی کام کے لیے آپ سے اجازت چاہیں تو آپ جسے چاہیں اجازت فرما دیں اور ان کے لیے اﷲ تعالیٰ سے معافی مانگیں، بیشک اﷲ تعالیٰ بڑا بخشنے والا سدا رحم فرمانے والا ہے
تم رسول ( علیہ الصلوۃ والسلام) کے بلانے کوایسا نہ بنا لوجیسا تم ایک دوسرے کو بلاتے ہو یقینا ًاﷲ تعالیٰ ان لوگوں کو جانتا ہے جو چپکے سے کسی چیز کی آڑ لے کر کھسک جاتے ہیں تو جو رسول کے حکم کے خلاف کرتے ہیں ڈریں کہ انہیں کوئی فتنہ نہ آ لے یا ان پر دردناک عذاب نہ آ گرے
سنو!جو کچھ آسمانوں اور زمین میں ہے اﷲ تعالیٰ کا ہے اسے علم ہے جس حال میں تم ہو اور جس دن وہ لوگ اس کی طرف پھیرے جائیں گے وہ انہیں ان کے اعمال بتا دے گا اور اﷲ تعالیٰ ہر چیز کو اچھی طرح جانتا ہے