ہر وہ چیز جو آسمانوں اور زمین میں ہے اﷲ تعالیٰ کی تسبیح کہتی ہے وہ غالب اور حکمت والا ہے
وہ وہی ذات ہے جس نے اہل کتاب کافروں کو پہلی جلاوطنی میں اپنے گھروں سے نکال دیا تمہارا تو یہ گمان تھا کہ وہ چلے جائیں گے اور ان کا بھی یہ خیال تھا کہ ان کے قلعے اﷲ تعالیٰ سے بچا لیں گے تو اﷲ تعالیٰ ان کے پاس اس انداز سے آیا جس کا انہیں گمان بھی نہیں تھااور اس نے ان کے دلوں میں رعب ڈال دیا وہ اپنے گھروں کو اپنے ہاتھوں اور مومنوں کے ہاتھوں سے تباہ و برباد کر رہے تھے، اے نگاہ والو! عبرت حاصل کرو
اگر یہ بات نہ ہوتی کہ اﷲ تعالیٰ نے ان پر جلاوطنی لکھ رکھی تھی تو انہیں دنیا میں ہی عذاب دیتا اور آخرت میں توان کے لیے آگ کا عذاب ہے
یہ اس لیے ہے کہ انہوں نے اﷲ تعالیٰ اور اس کے رسول کی مخالفت کی اور جو اﷲ تعالیٰ کی مخالفت کرتا ہے تو بے شک اﷲ تعالیٰ شدید عذاب والا ہے
جو تم نے کھجور کے درخت کاٹے ہیں یا انہیں اپنی جڑوں پر کھڑا چھوڑ دیا تو یہ اﷲ تعالیٰ کے حکم سے تھا اور یہ اس لیے تھا کہ فاسق رسوا ہوں
اور جو مال اﷲ تعالیٰ نے اپنے رسول کی طرف پلٹایا تو تم لوگوں نے اس مال کے لیے گھوڑے اور اونٹ تو نہیں دوڑائے تھے لیکن اﷲ تعالیٰ اپنے رسولوں کو جس پر چاہتا ہے غلبہ دے دیتا ہے اﷲ تعالیٰ ہر شے پر قادر ہے
ان بستیوں میں سے اﷲ تعالیٰ نے جو مال رسول کی طرف پلٹایا تو وہ مال اﷲ تعالیٰ، رسول، ان کے قرابت داروں، یتیموں، مسکینوں اور مسافروں کے لیے ہے تاکہ وہ مال تمہارے غنیوں میں نہ گھومتا رہے اور جو رسول تمہیں عطا فرمائیں اسے لے لو اور جس سے تمہیں روک دیں تم پیچھے ہٹ جائواور اﷲ تعالیٰ سے ڈرو بے شک اﷲ تعالیٰ سخت عذاب والا ہے
یہ مال مہاجر فقیروں کا ہے جنہیں اپنے گھروں اور مالوں سے نکال دیا گیا وہ تو اﷲ تعالیٰ کا فضل اور اس کی رضا چاھتے ہیں وہ اﷲ تعالیٰ اور اس کے رسول کے معاون ہیں وہی توسچے لوگ ہیں
اورجن لوگوں نے مدینہ طیبہ میں اوران سے پہلے ایمان میں جگہ بنا لی ہے وہ تو جو ان کی طرف ہجرت کر کے آتا ہے اس سے محبت کرتے ہیں اور وہ اپنے دلوں میں جو مہاجروں کو دیا جاتا ہے اس سے تنگی نہیں پاتے وہ اپنی جانوں پر انہیں ترجیح دیتے ہیں اگر انہیں بھوک ہی کیوں نہ ہو اور جو لوگ اپنے جیوں کے بخل سے بچا لیے جاتے ہیں وہی لوگ فلاح پانے والے ہیں
اورجولوگ ان کے بعد آئیں گے وہ کہتے ہیں اے ہمارے پروردگار! ہمیں اور ہمارے ان بھائیوں کو جو ایمان میں ہم سے پہلے ہیں بخش دے اور ایمانداروں کے لیے ہمارے دلوں میں کینہ نہ رکھ ، اے ہمارے پروردگار! یقیناً تو ہی مہربان سدا رحم فرمانے والا ہے
محبوب(صلی اﷲ تعالیٰ علیک وسلم)! آپ نے منافقوں کو نہیں دیکھا جو اپنے اہل کتاب کافر بھائیوں کو کہتے ہیں کہ اگر تمہیں نکالا جائے گا تو ہم لازماً تمہارے ساتھ نکل جائیں گے اور تمہارے بارے میں کسی کی کبھی بھی فرمانبرداری نہیں کریں گے اگر تم سے لڑائی کی گئی تو ہم لازماً تمہاری مدد کریں گے اور اﷲ تعالیٰ گواہ ہے کہ وہ یقینا جھوٹے ہیں
اگر انہیں نکالا جائے گا تو منافق ان کے ساتھ نہیں نکلیں گے اور اگر ان سے جنگ کی گئی تو بھی وہ ان کی مدد نہیں کریں گے اور اگر انہوں نے ان کی مدد کی توپیٹھ پھیر کے بھاگ جائیں گے پھر ان کی کہیں سے بھی مدد نہیں کی جائے گی
یقیناً تم مسلمان ان کے دلوں میں اﷲ تعالیٰ سے بڑھ کے زیادہ ڈر والے ہو یہ اس لیے کہ وہ نا سمجھ لوگ ہیں
وہ اکٹھے ہو کے بھی تمہارے ساتھ جنگ نہیں لڑیں گے ہاں ایسی بستیوں میں جن کے ارد گرد قلعے ہوں یا دیواروں کے پیچھے چھپ کے جنگ کریں گے ان کی باہمی جنگ بہت سخت ہے، اے مخاطب تو تو انہیں اکٹھا خیال کرتا ہے لیکن ان کے دل الگ الگ ہیں یہ اس لیے کہ یہ بے عقلوں کی قوم ہے
ان کی مثال ان لوگوں جیسی ہے جو قریب کے دور میں ان سے پہلے تھے انہوں نے اپنے معاملے کا وبال چکھا اور ان کے لیے درد ناک عذاب ہے
ان کے لیے تو شیطان کی مثال ہے کہ وہ انسان کو کہتا ہے کافر بن جا جب وہ کافر بن جاتا ہے تو کہتا ہے میں تجھ سے بری ہوں میں تو سب دنیائوں کے پروردگار اﷲتعالیٰ سے ڈرتا ہوں
ان دونوں کا نتیجہ یہ ہے کہ وہ دونوں ہمیشہ آگ میں رہیں گے اور یہی جزا ہے ظالموں کی
اے ایماندارو! اﷲ تعالیٰ سے ڈرو اور ہر جان کو دیکھنا چاہئے کہ وہ آنے والے کل کے لیے آگے کیا بھیج رہی ہے تم اﷲ تعالیٰ سے ڈرو یقیناً اﷲ تعالیٰ تمہارے اعمال کی خبر رکھتا ہے
اوران لوگوں کی طرح نہ بنو جنہوں نے اﷲ تعالیٰ کو بھلا دیا تو اﷲ تعالیٰ نے انہیں خود فراموش بنا دیا وہی لوگ تو فاسق ہیں
جہنمی اور جنتی برابر نہیں جنتی ہی تو کامیاب لوگ ہیں
اگر ہم اس قرآن کو کسی پہاڑ پر اتارتے تو آپ ملاحظہ فرماتے کہ وہ پہاڑ عاجزی کرتا اور اﷲ تعالیٰ کے خوف سے پھٹ جاتاہم یہ مثالیں لوگوں کے سامنے پیش کرتے ہیں تاکہ وہ ان پر غور کریں
اﷲ تعالیٰ تو وہی ہے جس کے بغیر کوئی معبود نہیں، وہ پوشیدہ اور ظاہر سب کا جاننے والا ہے وہ رحمن بھی ہے رحیم بھی ہے
وہ اﷲ تعالیٰ ہی ہے جس کے بغیر کوئی معبود نہیں ،بادشاہ، سراپا طہارت، سلامتی عطا فرمانے والا، امن عطا فرمانے والا، پناہ دینے والا، غالب، جوڑنے والا اور عظمتوں والا ہے، اﷲ تعالیٰ ان کے شرکوں سے پاک ہے
وہ اﷲ تعالیٰ ہی ہے جو تخلیق کا پروگرام بناتا ہے پھر اسے بھی جامہ پہناتا ہے ہر تخلیق کو الگ صورت عطافرماتا ہے اس کے بڑے حسین نام ہیں، جو شے بھی آسمانوں اور زمین میں ہے اس کی تسبیح کہتی ہے، وہ سدا غالب اور دائمی حکمت والا ہے