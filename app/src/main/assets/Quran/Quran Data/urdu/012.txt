الر، یہ واضح کتاب کی آیات ہیں
بے شک ہم نے اس کتاب کو عربی قرآن بناکر نازل کیا ہے تاکہ تم اسے سمجھ سکو
محبوب(صلی اﷲ تعالیٰ علیک وسلم)!ہم آپ کے سامنے سب قصوں سے حسین قصہ بیان فرما رہے ہیں اس لئے کہ ہم نے آپ کی طرف یہ قرآن وحی کیا ہے، اس قرآن کےآنے سے پہلے آپ اس قصے سے بے خبر تھے
جب یوسف(علیہ السلام) نے اپنے باپ سے کہا ابا جی! میں نے گیارہ ستارے، سورج اور چاند کودیکھا کہ وہ میرے سامنے سجدے میں گرے ہوئے ہیں
آپ(علیک السلام) نے فرمایا میرے لاڈلے بیٹے!اپنا یہ خواب اپنے بھائیوںکو نہ بتاناوہ تیرے لئے کوئی چکر نہ چلا دیں یقینا ًشیطان انسان کا کھلم کھلا دشمن ہے
اور اسی طرح تیراپروردگار تجھے چن لے گااور تجھے واقعات کی حقیقت کی تعلیم دے گا ،اوراپنی نعمت تجھ پر اور اولاد ِ یعقوب پرپوری کرے گاجس طرح تیرے باپ دادے ابراہیم(علیہ السلام) اور اسحاق(علیہ  السلام)  پر اُس نے پوری کی ہے یقینا ًتیرا پروردگار خوب علم والابڑی حکمت والا ہے
یقینا ًیوسف (علیہ السلام)اور اُن کے بھائیوں کی زندگی میں سوال کرنے والوں کے لئے بہت ساری نشانیاں ہیں
جب انھوں نے ایک دوسرے سے کہا کہ یوسف (علیہ السلام)اور اس کا بھائی ہمارے باپ کو ہم سے زیادہ محبوب ہیں حالانکہ ہم توپورا جتھا ہیں،یقینا  ہمارا باپ اُن کی محبت میں کھلم کھلا محو ہو کر رہ گیا ہے
تم یوسف (علیہ السلام)کو مار دو یا کسی ایسی زمین میں پھینک دو تاکہ تمھارے باپ کی توجہ تمہیں حاصل ہوجائے اس کے بعد اچھے انداز کو اپنا لینا
اُن میں سے ایک بھائی بولا مارو نہیں کسی گہرے کنوئیں میں یوسف (علیہ السلام) کوڈال دوکوئی گزرنے والا قافلہ  اُسے اُٹھا لے گا اگرتمہارا پروگرام یہی ہے
( باپ کے پاس جا کر) عرض کرنے لگے ابا جی!آپ یوسف (علیہ السلام)کے بارے میں آخر ہم پر بد اعتمادی کیوں کرتے ہیں؟ہم اُس کے بڑے ہی خیر خواہ ہیں
کل اسے ہمارے ساتھ آپ (علیک السلام)بھیج دیں وہ خوب کھائے، پیئے اور کھیلے اُس کی حفاظت ہمارے ذمہ ہے
(جناب) یعقوب(علیہ السلام)نے ارشاد فرمایا میں اس بات سے غم زدہ ہوجاتا ہوں کہ تم اسے لے جائو اورمجھے خوف ہے کہ کہیں اسے بھیڑیا نہ کھا جائے اور تم اس سے بے خبرر ہو
اسے بھیڑیا کھا جائے جب کہ ہم اتنا بڑا جتھا ہیں یہ تو بڑے خسارے کی بات ہے
(یعقوب علیہ السلام مان گے)پھرجب وہ یوسف (علیہ السلام)کو لے کر چلے اوراس بات پر اتفاق کر لیا کہ اسے گہرے کنوئیں میں ڈال دیں گے،ہم نے یوسف(علیہ السلام) کی طرف وحی کی کہ انہیں پتہ نہیں ہو گا یہ ساری بات آپ انہیں بتا دیں گے
اور وہ اپنے باپ کے پاس عشاء کے وقت روتے ہوئے واپس آئے
کہنے لگے اے ہمارے ابا جی! ہم ایک دوسرے کے مقابلے میں دوڑنے لگ گئے اور ہم یوسف(علیہ السلام) کو اپنے سامان کے پاس چھوڑ گئے توبھیڑیاآیا اوراسے کھا گیا،آپ نے ہماری بات ماننی تو نہیں ہے خواہ ہم سچے ہی ہوں
اور وہ یوسف(علیہ السلام) کی قمیض پر جھوٹا خون لگا کر آگئے یعقوب(علیہ السلام) نے فرمایا تمہاری جانوں نے ایک معاملہ خود گھڑ لیا ہے بہرحال صبر بہتر ہے میں اللہ تعالیٰ سے تمہاری گھڑی ہوئی باتوں پر مدد مانگتاہوں
اورایک قافلہ آیاانہوں نے پانی لینے والے کو بھیجااس نے اپنا ڈول نکالاکہنے لگا خوشخبری ہوکہ ایک لڑکا ہے، انھوں نے اُسے مالِ تجارت سمجھ کر چھپا لیا، اللہ تعالیٰ کو پتہ ہے جووہ کر رہے تھے
اور انھوں نے چند گھٹیا درہموں پر اسے بیچ دیا وہ اس کے سلسلے میں بالکل بے زار تھے
اورمصر میں جس نے اسے خریدا اس نے اپنی بیوی سے کہا کہ اس کے ٹھکانے کو شاندار رکھا جائے ہو سکتا ہے کہ یہ ہمارے لیے مفید ثابت ہو یا ہم اسے اپنا بیٹا بنا لیں اور اس طرح ہم نے یوسف(علیہ السلام) کو زمین میں دبدبہ اورشوکت دے دی ہم اس کو باتوں کے انجام اور حقیقت کی تعلیم دے رہے تھے اﷲ تعالیٰ اپنے معاملے پر غالب ہے لیکن اکثر یت کو اس کا پتہ نہیں ہے
اور جب وہ بھر پور جوانی تک پہنچا تو ہم نے اس کو حکم بھی دیا اور علم بھی عطا فرمایا اور ہم نیکی کرنے والے لوگوں کو ایسا ہی بدلہ دیتے ہیں
اوراس خاتون نے جس کے گھر میں وہ تھا اپنی مطلب براری کے لیے  اسے پھسلانا چاہا اس نے دروازے بند کر دیئے اور کہنے لگی تشریف لائیے ، یوسف(علیہ السلام) نے فرمایا اﷲ تعالیٰ کی پناہ !بیشک وہ تو میرا محسن ہے اس نے مجھے اچھا ٹھکانہ بنا کر دیا ہے بے شک اﷲ کریم ظالموں کو پناہ نہیں دیا کرتا
اور بیشک اس خاتون نے پختہ ارادہ کر لیاتھا وہ بھی اس کی طرف مائل ہوتے اگر اپنے رب کی برھان نہ دیکھ لیتے، یہ اس لیے تھا تاکہ ہم اس سے بدی اور بے حیائی کو دور کر دیں در حقیقت وہ ہمارے چنے ہوئے بندوں سے تھا
آخر کار یوسف (علیہ السلام)اور وہ خاتون آگے پیچھے دروازے کی طرف بھاگے اور اس نے پیچھے سے یوسف(علیہ السلام) کی قمیض پھاڑ دی ان دونوں نے خاتون کے خاوند کو دروازے پر پایا ،وہ کہنے لگی کہ جو آپ کے گھر والوں کے ساتھ اچھا ارادہ نہ رکھتا ہو اس کی جزا تو یہ ہے کہ اس کو جیل بھیج دیا جائے یا اس کو شدید سزا دی جائے
یوسف(علیہ السلام) بولے کہ اس نے مجھے بہکانے کی کوشش کی، زلیخا کے خاندان کے ایک آدمی نے گواہی دی اگر اس کی قمیض سامنے سے پھٹی ہوئی ہے تو یہ خاتون سچی ہے اور یہ جھوٹا ہے
اور اگر قمیض پیچھے سے پھٹی ہوئی ہے تو یہ جھوٹی ہے اوروہ سچا ہے
پھرجب خاوند نے دیکھا کہ قمیض پیچھے کی سمت سے پھٹی ہوئی ہے تو کہنے لگا یہ تم عورتوںکی ہی چال تھی یقیناً تمہاری چالیں بہت عظیم( غضب کی) ہوتی ہیں
اے یوسف(علیہ السلام) آپ اس سے منہ موڑیں اور زلیخا تو بھی اپنے گناہ کی اﷲ تعالیٰ سے معافی مانگ بے شک تو خطا کار تھی
اورشہر میں خواتین کہنے لگیں کہ عزیز کی بیوی اپنےنوجوان غلام کو اپنی مطلب براری کے لیے پھسلا رہی ہے وہ اس کی محبت میں ڈوب چکی ہے بیشک ہم اس کو کھلم کھلا گمراہی میں دیکھتی ہیں
پس جب زلیخا نے عورتوں کی چالیں سنیں تو ان کی طرف پیغام بھیجا اور ان کے لیے تکیے لگائے اور ان میں سے ہر ایک کو(پھل کاٹنے کے لیے)ایک چھری دی اوراب یوسف(علیہ السلام) سے عرض کی کہ ان کے سامنے آئیے سوجب عورتوں نے یوسف(علیہ السلام) کو دیکھا تو ششدر رہ گئیں اور انہیں عظیم سمجھا اور اپنے ہاتھ کاٹ ڈالے کہنے لگیں کہ اﷲ تعالیٰ کی کتنی عظمت ہے یہ انسان نہیں ہے بے شک یہ تو بڑا ہی عظیم المرتبت فرشتہ ہے
زلیخا بولی یہ تو وہی ہے جس کے بارے میں تم مجھے ملامت کرتی تھیں اور بیشک میں نے اس کو لازماًمطلب براری کے لیے پھسلایا تھا لیکن یہ بچ گیا، اور اگر اس نے میرا حکم نہ مانا تو یہ لازماً جیل چلا جائے گا اور ان لوگوں میں شامل ہو گا جن کی عزت کوئی نہیں ہوتی
یوسف(علیہ السلام) نے اﷲ تعالیٰ کی خدمت میں التجاکی اے میرے پروردگار! جس کی دعوت یہ مجھے دے رہی ہیں اس کی نسبت جیل مجھے زیادہ عزیز ہے اگر ان کی چال کو تو مجھ سے دور نہیں فرمائے گا تو میں ان کی طرف مائل ہو جائوں گا اور جس کا نتیجہ بے خبروں میں شامل ہونا ہے
اﷲ تعالیٰ نے ان کی عرض داشت قبول فرما لی اور ان عورتوں کے مکر کو دورفرما دیا، بے شک اﷲ تعالیٰ خوب سننے والاخوب علم والا ہے
یہ ساری آیات دیکھنے کے بعد پھر ان کے سامنے یہ بات آئی کہ اسے ایک وقت کے لیے لازماً جیل بھیج دیا جائے
یوسف (علیہ السلام) کے ساتھ دو نوجوان آدمی جیل میں تھے ایک نے یہ خواب بیان کیا کہ میں اپنے آپ کو دیکھتا ہوں کہ میں شراب نچوڑ رہا ہوں ، دوسرا بولا میں دیکھتا ہوں کہ میں نے اپنے سر پر روٹیاں اٹھائی ہوئی ہیں اور پرندے کھا رہے ہیں، ہمارے خوابوں کی تعبیر ارشاد فرمائیں، ہمیں معلوم ہوتا ہے کہ بیشک آپ بڑے محسن ہیں
یوسف(علیہ السلام) نے فرمایاجو تم نے کھانا کھانا ہےابھی وہ تمہارے پاس نہیں آئے گا کہ میں اس کے آنے سے پہلے تمہیں اس کی اصلیت بتا دوں گا یہ کیفیت میرے رب نے مجھے تعلیم دی ہے یقینا ًمیں نے اس قوم کی کیفیت کوچھوڑ دیاہے جو اﷲ تعالیٰ پر ایمان نہیں لاتی اور آخرت کی بھی وہ منکر ہیں
میں تو اپنے باپ دادے کی ملت پر ہوں وہ ابراہیم، اسحاق اور یعقوب (علیہم السلام)ہیں ہمارا یہ حق نہیں ہے کہ کسی بھی طریقے سے اﷲ تعالیٰ کا شریک ٹھہرائیں،یہ اﷲ تعالیٰ کا ہم پر فضل ہے اور باقی لوگوں پر بھی فضل تو ہے لیکن اکثر لوگ شکر ادا نہیں کرتے
اے جیل کے میرے دو ساتھیوں!کئی رب بہتر ہیں یا ایک رب جس کے پاس بے پناہ قوت ہے؟
حقیقی رب کو چھوڑ کر یہ نام کے خدا تم نے بنا رکھے ہیں ان کے نام تم نے خود بنا رکھے ہیں یا تمہارے باپ دادے نے رکھ لیے ہیں اﷲ تعالیٰ نے اس کی کوئی سند نہیں اتاری حکم صرف اﷲ تعالیٰ کا ہے اس نے حکم دیاہے کہ تم اس کے بغیر کسی کی عبادت نہ کرو یہی تودین ِ قیم ہے لیکن اکثر لوگ جانتے نہیں ہیں
اے میرے جیل کے دونوں ساتھیو!تم میں سے ایک اپنے بادشاہ کو شراب پلایا کرے گا اور دوسرا صلیب چڑھا دیا جائے گا پرندے اس کے سر سے گوشت نوچیں گے ،جس کا تم نے فتوی پوچھا اس کا فیصلہ ہو گیا
اورپھر جس کے بارے نجات پانے کی توقع تھی اسے فرمایا کہ بادشاہ کے سامنے میرا ذکر کرنا، شیطان نے بادشاہ کے سامنے یہ ذکر اس کو بھلا دیا اور یوسف(علیہ السلام) کچھ عرصے تک جیل میں ٹھہرے رہے
اوربادشاہ نے کہا میں نے خواب دیکھا ہے کہ سات گائیں ہیں وہ بڑی تگڑی ہیں پلی ہوئی ہیں انھیں سات دبلی پتلی گائیں کھا رہی ہیں،اورسات سبزو شاداب خوشے اور دوسرے سات خوشے خشک ہیں او درباریو!مجھے اس خواب کی تعبیر بتائواگر تم اس کی تعبیر جانتے ہو
درباری بولے یہ تو پریشان خیالی ہے اور ایسے پریشان خیال خوابوں کی تعبیر ہم نہیں جانتے
وہ بولا جو ان دو جوانوں سے نجات پا چکا تھا ایک عرصے کے بعد اسے بات یاد آ گئی میں اس کی تعبیر بتاتا ہوں تم مجھے یوسف(علیہ السلام) کے پاس بھیجو
اے سچے نبی بتائیے کہ سات موٹی گائیں ہیں انہیں سات مریل دبلی پتلی گائیں کھا جاتی ہیں اورسات سرسبز و شاداب سٹے ہیں اور کچھ اور ہیں جو خشک ہیں تاکہ میں( آپ سے سن کے) لوگوں کے پاس واپس جائوں اورانھیں اس خواب کی حقیقت معلوم ہوسکے
آپ (علیک السلام) نے فرمایا  تم سات سال تک خوب جم کر کھیتی کرو جو کاٹو اسے خوشوں میں ہی رہنے دوصرف اتنا ہی نکالو جو کھا سکو
پھراس کے بعد سات بڑے سخت سال آنے والےہیں وہ سب کچھ کھا جائیں گے جو تم جمع کر چکے ہو گے تھوڑا سا بچ جائے گاجو تم نے بیج کے لئے بچایا ہو گا
پھر اس کے بعد ایک سال آئے گاجس میں بارشیں ہوںگی اور لوگ جو س نکالا کریں گے
بادشاہ بولا اُسے میرے پاس لے آئوجس نے یہ تعبیر بتائی ہے جب قاصد آپ (علیک السلام) کے پاس آیاتو آپ نے فرمایا اپنے بادشاہ کے پاس جا اور اُس سے پوچھ اُن عورتوں کی حقیقت کیا تھی جنھوں نے اپنے ہاتھ کاٹ ڈالے تھے؟بیشک میرا پروردگار اُن کی چالوں کو خوب جانتا ہے
بادشاہ نے اب اُن خواتین سے پوچھا حقیقت کیا تھی جب تم یوسف کو بہلا پھسلا رہی تھیں؟عورتیں بولیں اﷲ تعالیٰ ہی عظمت والا ہے اور پاک ہے یوسف  میں کسی قسم کی برائی نہیں ہے، عزیز کی بیوی بولی کہ اب تو حق کھل کر سامنے آگیامیں نے اُسے اپنی مطلب براری کیلئے پھسلانے کی بہت کوشش کی لیکن یقینا یوسف (علیہ السلام) سچے انسان ہیں
یہ بات اس لئے تھی تاکہ عزیز ِمصر جان لے کہ اُس کی عدم موجودگی میں میں نے اس کے ساتھ کوئی خیانت نہیں کی اور یقینا اللہ تعالیٰ خیانت کاروںکی چالوں کو راہ راست نہیں دکھایا کرتا
اورمیں اپنی جان کو بَری نہیں کہتا یقیناً انسانی جی سرکش ہے وہ برائی کا حکم دیتا ہے بچتا وہی ہے جس پرمیرا پروردگار رحم کر دے بے شک میرا پروردگار بڑا بخشنے والا سدا رحم فرمانے والا ہے
بادشاہ بولا اسے میرے پاس لے آئومیں اسے اپنے لئے چن لوں گاجب آپ (علیک السلام) سے بادشاہ نے بات کی تو وہ کہنے لگا کہ بے شک آج سے آپ ہمارے نزدیک شاندار مقام والے بھی ہیں اور آپ بہت زیادہ ایماندار امانت دار بھی ہیں
آپ (علیک السلام) نے فرمایا زمین کے خزانوںکا مجھے نگران بنا دیجئے میں اُس کی حفاظت بھی کروںگا اور میں اس بات کو جانتا بھی ہوں
اس طرح یوسف( علیہ السلام) کو ہم نے زمین میں شان و شوکت عطا فرمادی وہ جہاں بھی چاہے اس زمین میں ٹھہرے ہم جسے چاہتے ہیں اپنی رحمت عطا فرما دیتے ہیںاور ہم نیک لوگوں کے اجر کو ضائع نہیں فرماتے
اورآخرت کا اجر ایمانداروں کے لیے جومتقی ہیں بہتر ہے
اوریوسف(علیہ السلام) کے بھائی جب ان کے پاس پہنچے توآپ نے انھیں پہچان لیااوروہ نہ پہچان سکے
اورجب آپ نے اُن کا سامان تیار فرمایا تو ارشاد فرمایاکہ جو باپ کی طرف سے تمھارا بھائی ہے اُسے بھی لے آناکیا تم نہیں دیکھتے کہ میں ماپ تول دے رہا ہوں اور میں بہت مہمان نواز بھی ہوں
اگر تم اُسے لے کر نہیں آئو گے تو میرے پاس تمھارے لئے کوئی ماپ نہیں ہے اور نہ میرے قریب پھٹکو
وہ بولے کہ ہم باپ کو بہلانے کی کوشش کریں گے اورہم لازماً ایسا کر کے دکھائیں گے
اورآپ(علیک السلام) نے اپنے خدمت گاروں کو کہا کہ اُن کے جتنے بھی پیسے ہیں وہ ان کے سامان میں رکھ دوجب وہ اپنے گھر جائیں گے تو اسے پہچان لیں گے شاید اس طرح پھر وہ واپس آ جائیں
توجب اپنے باپ کے پاس واپس پہنچے تو کہنے لگے ابا جی ماپ ہم سے روک دیا گیا ہے ہمارے ساتھ ہمارے بھائی کو بھیجیں تاکہ ہم مزید ماپ لاسکیں اورہم یقینا اپنے بھائی کی حفاظت کریں گے
یعقوب(علیہ السلام) نے فرمایا کیا میں تم کو اس کے سلسلے میں بھی امین سمجھوںجس طرح میں نے اس سے پہلے اس کے بھائی کے بارے میں تمہیں امین سمجھا تھا؟بہرحال اللہ تعالیٰ بہترین محافظ ہے اور وہ سب سے زیادہ رحم فرمانے والا ہے
جب انھوں نے اپنا سامان کھولاتو دیکھا کہ اُن کی رقم تو واپس لوٹا دی گئی ہے،بولے ابا جی ہمیں اورکیا چاہئے؟ یہ ہماری پونجی جو ہمیں واپس کر دی گئی ہے اب ہم اپنے خاندان کے لئے غلہ بھی لائیں گے اوراپنے بھائی کی حفاظت بھی کریں گے اورایک اُونٹ کا غلہ ہمیں فالتو بھی مل جائے گایہ تو بڑا آسان سا غلہ ہوگا
آپ(علیک السلام) نے فرمایا میں اسے تمھارے ساتھ نہیںبھیج سکتاجب تک تم اللہ تعالیٰ کی پختہ قسم نہ کھائو کہ تم اسے ضرور واپس لے آئو گے ہاں اگر تم گھیر لیے جائو پھر جب وہ پختہ قسم اپنے والد کو دے چکے تو فرمایا جو بات ہم کہہ رہے ہیں اس پر اﷲ تعالیٰ ہمارا نگہبان ہے
اورآپ (علیک السلام)نے فرمایا کہ بیٹو!جب تم وہاں پہنچوتو ایک دروازے سے شہرمیںداخل نہ ہونامختلف دروازوں سے جانا میں اللہ تعالیٰ کے مقابلے میں تمہاری کچھ حفاظت نہیں کر سکتا حکم تو وہی ہو گا جو اﷲ تعالیٰ دے گا اُسی پر میرا توکل ہے اور اُسی پر توکل کرنے والوں کو توکل کرنا چاہئے
اورجب وہ وہاں داخل ہوئے جس طرح اُنھیں اُن کے باپ نے حکم دیا تھا تو اﷲ تعالیٰ کے خلاف کوئی شے انھیں  فائدہ نہیں دے سکتی تھی ہاں یعقوب (علیہ السلام ) کے دل میں ایک حاجت تھی جو انھوں نے پوری کر دی اور بے شک یعقوب(علیہ السلام)ہماری تعلیم کے مطابق علم والے تھے لیکن اکثر لوگ نہیں جانتے
اورجب یہ یوسف( علیہ السلام) کے پاس پہنچے تو انھوں نے اپنے بھائی کو اپنے پاس ٹھکانہ دیا،فرمایا بیشک میں تیرا بھائی ہوں ( ان کی حرکتوں سے) جو وہ کرتے رہے تھے آپ مغموم نہ ہوں
جب اُن کے سامان کو تیار کیا تو ماپ والا برتن اپنے بھائی کے سامان میں ڈال دیا پھر ایک اعلان کرنے والے نے اعلان کیا کہ او قافلہ والو! یقینا تم تو چور ہو
وہ اس کی طرف متوجہ ہو کر بولے تمہاری کون سے چیز گم ہو گئی ہے؟
انھوں نے کہا کہ بادشاہ کاماپ گم ہے اورجو کوئی یہ ماپ دے گااُسے ایک اُونٹ کا بوجھ بھی ملے گااور میں اس بات کا ضامن بھی ہوں
وہ بولے خدا کی قسم ہے ہم اس لئے تونہیں آئے کہ زمین میں فساد مچائیں اورنہ ہم چور ہیں
وہ لوگ بولے جس نے چوری کی ہے اس کا بدلہ کیا ہو گا اگر تم جھوٹے نکلے؟
وہ بولے اُس کا بدلہ یہ ہے کہ جس کے پاس سے وہ نکلے و ہی اُس کی جزا ہے ،ہم ظالموں کو اسی طرح بدلہ دیا کرتے ہیں
یوسف  (علیہ الصلوٰۃ والسلام) نے اُن کا سامان اپنے بھائی کے سامان سے پہلے دیکھنا شروع کیا پھر اسے اپنے بھائی کے سامان سے نکال لیا،ہم نے یوسف( علیہ السلام )کو اسی انداز سے خفیہ تدبیر سکھا دی تھی، وہ اپنے بھائی کو بادشاہ کے قانون کے مطابق روک نہیں سکتے تھے مگریہ کہ اللہ تعالیٰ چاہئے ،ہم جس کے چاہتے ہیں درجے بلند کر دیتے ہیں اورہر علم والے سے اُوپر ایک علم والا ہوتا ہے
وہ بولے اگر اس نے چوری کی ہے تو اس کے بھائی نے بھی اس سے پہلے چوری کی تھی تو یوسف(علیہ السلام) نے اس بات کو اپنے جی میں ہی رکھااور اُن کے سامنے ظاہر نہیں ہونے دیافرمایا بحیثیت مرتبہ تم گھٹیا مقام پر کھڑے ہواللہ تعالیٰ خوب جانتا ہے جو تم بیان کر رہے ہو
وہ بولے اے عزیز!ان کے والد گرامی بہت بوڑھے ہیں ہم میں سے کسی ایک کو اس کی جگہ پر لے لیا جائے بیشک ہم دیکھتے ہیںکہ آپ بڑے احسان فرمانے والے ہیں
یوسف( علیہ السلام )نے فرمایا اللہ تعالیٰ کی پناہ ہم تو اُسی کو لیں گے جس کے پاس سے ہمارا سامان نکلا ہے اگرہم ایسا نہیں کریں گے تو یہ ظلم کی بات ہوگی
پھرجب وہ نا امید ہوگے تو ایک طرف ہو کر سرگوشی اور مشورہ کرنے لگے ان کے بڑے بھائی نے کہا تمہیں  پتہ ہے کہ ابا جی نے اللہ تعالیٰ کو گواہ بنا کر تم سے پختہ وعدہ لیا تھا اور یوسف (علیہ السلام) کے بارے میں تم پہلے ہی کوتاہی کر چکے ہو تومیں اس سرزمین کو چھوڑ کر ہر گز واپس نہیں جائوں گاجب تک والد گرامی کی طرف سے اجازت نہ آئے یا اللہ تعالیٰ کا کوئی حکم نازل نہ ہو اوروہ بہترین حاکم ہے
تم سب والد گرامی کے پاس جائووہاں جا کر عرض کرو اے ہمارے والد گرامی! بیشک آپ(علیک السلام) کے صاحب زادے نے چوری کی ہے ہم نے تو اتنی شہادت دی تھی جتنا ہمیں علم تھاہم غیب کی حفاظت تو نہیںکر سکتے تھے۔( ہمیں کیا پتہ تھا کہ آپ کابیٹا وہاں جاکر چوری کرے گا)
آپ(علیک السلام) بے شک جس بستی میں ہم تھے اس بستی والوں سے پوچھ لیں اور اس قافلے سے بھی پوچھ لیں جس میں ہم آئے ہیں اور ہم یقینا سچے ہیں
انہوں نے فرمایا تمھارے جی نے ایک بات گھڑ لی ہے پس صبر ہی اچھاہے غالباً اب وقت آگیا ہے کہ اللہ تعالیٰ سب کو میرے پاس لے آئے بے شک وہ علیم و حکیم ہے
آپ اُن سے ایک طرف ہو کر فرمانے لگے کہ بے حد محبت کی وجہ سے مجھے یوسف پر دکھ ہے اُن کی آنکھیں غم کی وجہ سے سفید ہوگئیں سووہ غم برداشت فرما رہے تھے
وہ کہنے لگے اللہ تعالیٰ کی قسم!آپ تو یوسف( علیہ السلام) کو ہمیشہ ہی یاد کرتے رہیں گے یہاں تک کہ آپ بے حد بوڑھے ہوجائیں یا اُن کی محبت میں مر ہی جائیں
انھوں نے فرمایا میں اﷲ تعالیٰ کے سامنے اس اضطراب اور غم کی شکایت کر رہا ہوں تمہیں تو کچھ نہیں کہتا اور میں اﷲ تعالیٰ سے وہ کچھ جانتا ہوں جس کا تم کو پتہ نہیں ہے
میرے پیارے بیٹو!جائویوسف( علیہ السلام )اور اُس کے بھائی کوتلاش کرواللہ تعالیٰ کی رحمت سے مایوس نہ ہو، بیشک اللہ تعالیٰ کی رحمت سے مایوس تو ہمیشہ کافر لوگ ہوتے ہیں
جب وہ یوسف( علیہ السلام ) کے پاس آئے تو بولے اے عزیز ِ مصر! یہ سیدھی سی بات ہے کہ ہمیںاور ہمارے گھر والوں کو سختی نے گھیر لیا ہے اب ہمارے پاس جو ناقص سی پونجی رہ گئی تھی وہ ہم لے آئے ہیں سو آپ ہمیں غلہ پورا دیں ہم پر صدقہ ہی کر دیں بیشک اللہ تعالیٰ صدقہ کرنے والوں کو پسند فرماتا ہے
یوسف( علیہ السلام ) نے فرمایا کیا تم کو پتہ ہے جو تم نے یوسف اور اُس کے بھائی سے کیا تھاجب تم بے خبر تھے؟
 کہنے لگے( ہمیں یقین ہوگیا ہے کہ) آپ یوسف (علیک السلام) ہیں انھوں نے کہا میں یوسف ہوں اور یہ میرا بھائی ہے یقینا اللہ تعالیٰ نے ہم پر احسان فرمایا ہے،یقینا ًجو پرہیزگار ہوتا ہے صبر کرتا ہے تو یقینا اللہ تعالیٰ احسان کرنے والوں کا اجرضائع نہیں فرماتا
وہ بولے قسم بخدا!یقیناًاللہ تعالیٰ نے آپ کو ہم پر ترجیح دی اور یقینا ًہم خطا کار تھے
یوسف(علیہ الصلوٰۃ والسلام) نے فرمایا کہ آج تم پر کوئی سرزنش نہیں ہے اللہ تعالیٰ تم کو بخشے گا وہ سب سے بڑھ کر رحم فرمانے والا ہے
یہ میری قمیض لے جائواور اپنے باپ کے چہرے پر ڈالواُن کی بینائی واپس آجائے گی اور سب گھر والوں کو لے کر میرے پاس آئو
اورجب قافلہ وہاں سے نکلا تو اُن کے باپ نے فرمایابیشک میں یوسف (علیہ السلام) کی خوشبو پاتا ہوںاگر تم مجھ پر دماغ کے چل جانے کا الزام نہ دھرو
وہ بولے قسم بخدا!آپ(علیک السلام) اپنی اُسی پرانی محبت کی وارفتگی میں ہیں
پھرجب خوشخبری دینے والا آیاتو اُس نے آکرآپ (علیک السلام)کے چہرے پر قمیض ڈال دی آپ (علیک السلام) کی نظر لوٹ آئی، یعقوب (علیہ السلام) نے فرمایاکیا میں نے تم کو نہیں کہا تھاکہ میں بیشک اللہ تعالیٰ سے وہ باتیں جانتا ہوں جو تم نہیں جانتے؟
وہ بولے اے ہمارے محترم والد ! ہمارے گناہوں کی مغفرت چاہئے یقینا ًہم خطا کار تھے
یعقوب( علیہ السلام) نے فرمایا کہ میں جلد تمھارے گناہوں کی اپنے پروردگار سے مغفرت طلب کروں گابیشک وہ بڑا بخشنے والاسدا رحم فرمانے والا ہے
پھرجب وہ سب لوگ یوسف ( علیہ السلام)کے پاس پہنچے تو انھوں نے اپنے والدین کو اپنے ہاں جگہ دی اور عرض کیا اگر اﷲ تعالیٰ چاہے تو امن سے مصر میں داخل ہو جائو
اوریوسف( علیہ السلام ) نے اپنے والدین کو اپنے تخت پر بیٹھایا اوروہ سب آپ (علیک السلام) کے سامنے سجدے میں گر گئے آپ (علیک السلام) نے کہا والد گرامی یہ میرے خواب کی تعبیر ہے جو میں نے پہلے دیکھا تھااور بے شک میرے پروردگار نے اسے حق ثابت کر دیا اور اس نے مجھ پر احسان فرمایا کہ مجھے جیل سے نکالا اور آپ (علیک السلام) کو دیہات سے لے آیا اس کے بعد کہ شیطان نے میرے اور میرے بھائیوں کے درمیان خرابی پیدا کی یقیناً میرا پروردگار جس پر چاہتا ہے لطف فرماتا ہے یقینا ًوہ علم و حکمت والا ہے
اے میرے پروردگار !بیشک آپ نے مجھے حکومت عطا فرمائی اور باتوں کی حقیقت مجھے سمجھا دی اے آسمانوں اور زمین کے پیدا فرمانے والے! تو ہی دنیا اور آخرت میں میری بگڑی بنانے والا ہے، مجھے اسلام پر موت دے اور مجھے نیک لوگوں میں شامل فرما
محبوب(صلی اﷲ تعالیٰ علیک وسلم)! یہ غیب کی خبریں ہیں جو ہم آپ کو وحی فرما رہے ہیں اورآپ اُن کے پاس نہیں تھے جب وہ سارے متفق تھے اور وہ فریب کر رہے تھے
اوراکثر لوگ اگرچہ آپ ان کے ایمان کے خواہش مندبھی ہوںوہ ایمان نہیں لائیں گے
اورآپ ( علیک الصلوٰۃو السلام) ان سے اس کی اُجرت تو مانگ نہیں رہے یہ( قرآن) تو سب جہانوں کے لئے نصیحت ہے
ورآسمانوں اور زمین میں بے شمار نشانیاں ہیں جہاں سے ان کا گزر ہوتا ہے لیکن وہ منہ پھیر کے وہاں سے گزر جاتے ہیں
اوراُن میں سے اکثریت اللہ تعالیٰ پر ایمان نہیں رکھتی مگر ساتھ شرک بھی کرنا چاہتے ہیں
کیا وہ اس بات سے بے خوف ہیں ؟کہ اللہ تعالیٰ کے عذاب سے کوئی چھا جانے والی چیز اُن کے پاس آجائے یا اچانک قیامت آجائے اور اُنہیں شعور بھی نہ ہو
محبوب( صلی اﷲ تعالیٰ علیک وسلم)! فرما دیں میرا راستہ تو یہ ہے کہ میں اللہ تعالیٰ کی طرف دعوت دیتا ہوںمیں بھی اور میرے پیروکار بھی بصیرت والے ہیں اوراللہ تعالیٰ پاک ہے اور میں مشرکوں میں شامل نہیں ہوں
اورہم نے آپ(علیک الصلوٰۃ والسلام) سے پہلے مختلف بستیوں میں رہنے والوں کے لیے مرد ہی بھیجے ہیں جن کی طرف ہم وحی کرتے تھے ،کیا کافر زمین میں چلتے نہیں ہیں وہ دیکھیں کہ کیا انجام تھا اُن سے پہلے لوگوں کا اور یقینا آخرت کا گھر اُن لوگوں کے لئے بہتر ہے جو پرہیزگار ہیں،کیا تم میں عقل نہیں ہے؟
ہاں تک کہ رسول جب کافروں سے مایوس ہوگئے اورکافروں نے خیال کیاکہ نبیوں سے جھوٹ بولا گیا تھاتو نبیوں کے پاس ہماری مدد آگئی ہے پھر ہم نے نجات دی جسے چاہا اور ہمارا عذاب مجرم قوم سے ہٹایا نہیں جاسکتا
یقینا اُن کے قصہ میں عقل والوں کے لیے عبرت ہے یہ ایسی بات نہیں جسے گھڑ لیا گیا ہویہ تو پہلی کتابوں کی تصدیق ہے اوراس میں ہر شے کی تفصیل ہے اورایمان والی قوم کے لیے ہدایت اور رحمت ہے