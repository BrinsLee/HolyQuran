الف لام را،یہ  شان والی کتاب ہے جو ہم نے آپ (علیک الصلوٰۃ والسلام) کی طرف اُتاری ہے تاکہ آپ (علیک الصلوٰۃ والسلام) اﷲ تعالیٰ کے حکم سے لوگوں کو اندھیروں سے نور کی طرف لے جائیں،یہ ہی غالب اور قابلِ تعریف اﷲ تعالیٰ کا راستہ ہے
اللہ وہ ہے جس کے لئے آسمانوں اور زمین کی ساری چیزیں ہیں اورکافروں کے لئے شدید عذاب کی وجہ سے ہلاکت ہے
وہ تو دنیا کی زندگی سے محبت کرتے ہیں اور اسے آخرت پر ترجیح دیتے ہیں ، اﷲ تعالیٰ کے راستے سے روکتے ہیں ، اور چاہتے ہیں کہ اﷲ تعالیٰ کا راستہ ٹہڑا ہو جائے وہ دور کی گمراہی میں ہیں
اورہم نے ہر رسول کو اس کی اپنی قوم کی زبان کے ساتھ بھیجا تاکہ انہیں کھول کھول کر سمجھائے پھر اﷲ تعالیٰ جسے چاہتا ہے گمراہ کرتا ہے اور جسے چاہتا ہے ہدایت دیتا ہے اور وہ غالب حکمت والا ہے
اورہم نے موسیٰ( علیہ السلام) کو اپنی آیات دے کر بھیجاتاکہ وہ اپنی قوم کو اندھیروں سے روشنی کی طرف لے آئیں اور اُنھیں اللہ تعالیٰ کے دن یاد دلائیں،بے شک اس میں صبراور شکر کرنے والوں کے لئے آیات ہیں
اورجب  موسیٰ(علیہ السلام) نے اپنی قوم سے فرمایا کہ اﷲ تعالیٰ کی ان نعمتوں کو یاد کرو جو تمہیں اس نے عطا فرمائی ہیں تمہیں فرعونیوں سے نجات دی وہ تمہیں بد ترین قسم کا عذاب چکھاتے تھے تمھارے بیٹوں کو ذبح کرتے تھے اور تمھاری بچیوں کو زندہ چھوڑ دیتے تھے اس میں تمھارے رب کی طرف سے بہت بڑی آزمائش تھی
اور جب تمہارے رب نے یہ حکم دیا کہ اگر تم شکر کرو گے تو میں اور اضافہ کروں گااور اگر کفر کرو گے تو میراعذاب سخت عذاب ہے
موسیٰ(علیہ السلام) نے فرمایا کہ تم کفر کرو اور سارے زمین کے لوگ بھی کفر کریں تو اﷲ تعالیٰ غنی اور قابل ِ تعریف ہے
کیا تمھارے پاس پہلوں کی خبر نہیں آئی؟ یعنی نوح، عاد اور ثمود کی قوموں کی اور ان کے بعد والی قومیں بھی تھیں جنہیں صرف اﷲ تعالیٰ ہی جانتا ہے ان کے پاس رسول واضح نشانیاں لے کر آئے انہوں نے اپنے ہاتھ منہ پر رکھ لیے اور کہنے لگے کہ ہم منکر ہیں اس کے جو تمہیں دے کر بھیجا گیا ہے، جس کی طرف تم ہمیں دعوت دیتے ہو اس میں تو ہمیں کاٹ کھانے والا شک ہے
رسولوں نے فرمایا کیا تمھیں اللہ تعالیٰ کے بارے میں شک ہے جو آسمانوں اور زمین کو پیدا فرمانے والا ہے؟وہ تمہارے گناہ معاف کرنے کے لیے بلاتا ہے اور تمہیں ایک مقرہ عرصے تک ڈھیل دیتا ہے، وہ کہنے لگے کہ تم تو ہماری طرح کے انسان ہو، جو ہمارےآبائواجداد کرتے تھے تم چاہتے ہو کہ ہم اس سے رک جائیں ہمارے پاس کوئی کھلی دلیل لے کے آئو
رسولوں نے فرمایا یہ ٹھیک ہے کہ ہم تمہاری طرح انسان ہیں لیکن اﷲ تعالیٰ اپنے بندوں میں سے جس پر چاہتا ہے احسان فرما دیتا ہے ہم اﷲ تعالیٰ کے اذن کے بغیر تمہارے پاس کوئی سند لے آئیں یہ بات ہمارے پاس نہیں ہے مومنوں کا بھروسہ اﷲ تعالیٰ پر ہے
اورہم اللہ تعالیٰ پر کیوں نہ توکل کریں جبکہ اُس نے ہمیں اپنے راستوں کی طرف ھدایت کی ہے ہم لازماً تمہاری تکلیفوں پر صبر کریں گے اور توکل کرنے والے اللہ تعالیٰ پر ہی توکل کرتے ہیں
اورکافروں نے اپنے رسولوں سے کہا ہم یقیناً تم کو اپنی سرزمین سے نکال دیں گے یا تم پلٹ کر واپس ہمارے مذہب میں آجائو گے اُن کے رب نے ان کی طرف وحی فرمائی کہ ہم یقینا سب ظالموں کو ہلاک کر دیں گے
اور لازماً اُن کے بعد تمہیں اس زمین میں ٹھہرائیں گے یہ اُس آدمی کے لئے ہے جو میرے سامنے کھڑا ہونے سے ڈرتا ہے اور میرے وعدے کا جسے خوف ہے
اوررسولوں نے فتح مانگی تو پھر ہر سرکش حد سے بڑھنے والارسوا ہوگیا
جس کے پیچھے جہنم ہے ان لوگوں کو خون آلود پیپ کا پانی دیا جائے گا
جسے گھونٹ گھونٹ کر کے وہ پئیں گے اور اُسے حلق سے نیچے اُتار نہیں سکیں گے اورایسے بندے پر ہر طرف سے موت آرہی ہوگی لیکن وہ مرے گا نہیں اُن کے پیچھے شدید عذاب ہے
جن لوگوں نے اپنے رب کا انکار کیا ان کی مثال یہ ہے کہ ان کے اعمال اس راکھ کی طرح ہیں جو آندھی کے وقت شدید ہوا کی زد میں ہو گی، جو انہوں نے کمایا اس کی کسی چیز پر ان کی گرفت نہیں ہے یہ کھلم کھلا گمراہی ہے
اے مخاطب !کیا تم نے نہیں دیکھا کہ بے شک اللہ تعالیٰ نے آسمانوں اور زمین کو حق اور سچ کے ساتھ پیدا کیا ہے۔ اگر وہ چاہئے تو تم کو لے جائے اور کوئی نئی مخلوق تمھاری جگہ پر لے آئے
اوریہ اللہ تعالیٰ کے لئے کوئی مشکل بات نہیں ہے
اوروہ سارے کے سارے اللہ تعالیٰ کے سامنے آئیں گے کمزورمتکبروں کو کہیں گے کہ ہم تو تمھارے پیچھے تھے، کیا تم ہمیں اللہ تعالیٰ کے عذاب سے کسی طرح بچا سکتے ہو؟متکبر بولیں گے ہم تمہیں راستہ دکھاتے اگر اﷲ تعالیٰ ہمیں راستہ دکھاتا یہاں بے قراری کا اظہار کریں یا صبر کریںہم سب کے لیے برابر ہے کہ یہاں سے خلاصی ممکن نہیں ہے
اورجب بات کا فیصلہ ہوگیا تو شیطان بولا یقینا اﷲ تعالیٰ نے تمہارے ساتھ سچا وعدہ فرمایا اور میں نے تمہارے ساتھ جھوٹا وعدہ کیا، مجھے تم پر کوئی غلبہ حاصل نہیں تھا،بات صرف اتنی تھی، میں نے تمہیں دعوت دی تم نے میری بات مان لی، آج مجھے ملامت نہ کرو بلکہ اپنے آپ کو ملامت کرو، میں نہ تمھاری کسی فریاد کو پورا کر سکتا ہوں نہ تم میری کسی فریاد کو حل کر سکتے ہو، اس سے پہلے جو تم میرے ساتھ مل کر شرک کرتے رہے ہو میں اس کا بھی انکاری ہوں، یقینا ًظالموں کے لیے دردناک عذاب ہے
اور وہ لوگ جو ایمان لائے اور نیک کام کیے انھیں ایسے باغات میں داخل کر دیا جائے گا جہاں نہریں بہہ رہی ہیں وہاں اﷲ تعالیٰ کے حکم سے وہ ہمیشہ رہیں گے(ان کی ملاقات کے وقت) ان کا تحفہ ایک دوسرے کے لیے لفظ ’’سلام‘‘ ہے
محبوب(صلی اﷲ تعالیٰ علیک وسلم)!آپ نے نہیں دیکھا کہ اللہ تعالیٰ پاکیزہ کلمے کی مثال کس طرح پیش فرماتا ہے وہ تو پاکیزہ درخت کی طرح ہے جس کا تنا اور جڑیں مضبوط ہیں اور ٹہنیاں بلندی تک پھیلی ہوئی ہیں
وہ ہر وقت اپنا پھل اللہ تعالیٰ کے اذن سے دیتا رہتا ہے اوراللہ کریم لوگوں کے سامنے یہ مثالیں پیش فرماتے ہیں تاکہ وہ سوچ بچار کریں
اورناپاک کلمے کی مثال ایک خبیث درخت کی طرح ہے جو زمین کے اُوپر سے اُکھاڑ دیا جائے جسے ٹھہرائو نہیں ملتا
اللہ تعالیٰ ثابت اور پختہ رکھتا ہے جو لوگ ایمان لائے دنیوی زندگی اور آخرت کی زندگی میں ثابت رہنے والی بات کے ذریعے اورظالموں کو اللہ تعالیٰ گمراہ کر دیتا ہے اوراللہ تعالیٰ جو چاہتا ہے وہ کرتا ہے
اے مخاطب!تو نے اُن لوگوں کو نہیں دیکھا جنہوں نے اللہ تعالیٰ کی نعمتوں کو ناشکری میں بدل دیا اور اپنی قوم کو تباہی کے گھر میں اُتار دیا
جو جہنم ہے وہ اُس میں داخل ہوں گے اوروہ بدترین ٹھکانہ ہے
اورانہوں نے اللہ تعالیٰ کے شریک ٹھہرائے تاکہ اللہ تعالیٰ کے راستے سے لوگوں کو بھٹکا دیں،فرما دیجئے لطف اندوز ہو لوتمہارا انجام تو آگ ہے
آپ (علیک الصلوٰۃ والسلام)میرے ان بندوں کو جو ایمان لا چکے ہیں فرما دیں کہ وہ نماز قائم کریں اور جو ہم نے رزق دیا ہے وہ پوشیدہ اور ظاہر خرچ کریںاس سے پہلے کہ وہ دن آجائے جس میں نہ تو خرید و فروخت ہوگی اور نہ اُس میں دوستی کام آئے گی
اللہ تعالیٰ وہ ہے جس نے آسمانوں اور زمین کو پیدا کیا ہے اوربادل سے پانی اتاراتمہارے رزق کے لئے اس کے ساتھ پھل نکالے اور اس نے تمہارے لیے کشتیاں اور بحری جہاز مسخر فرما دیئے تاکہ وہ سمندروں میں اللہ تعالیٰ کے حکم سے چلیں اورتمہارے لئے دریا بھی مسخر ہیں
اوراس نے دستور کے مطابق سدا رواں سورج اور چاند بھی  مسخرفرمائے اوررات اور دن بھی مسخر ہیں
اورجو چیز بھی تم نے اُس سے مانگی وہ عطا فرمائی اور اگر تم اللہ تعالیٰ کی نعمتوں کوشمار کرنے لگوتو تم اُن کو شمار نہیں کر سکتے یقینا ًانسان بڑا ہی نا انصاف اور ناشکرا ہے
اورجب ابراہیم(علیہ السلام) نے عرض کیا اے میرے پروردگار!اس شہر کو پر امن رکھ اور مجھے اور میری اُولاد کو بتوں کی عبادت سے بچا
اے میرے پروردگار!یقیناً ان بتوں نے بہت سے لوگوں کو گمراہ کر دیاہے پس جو میرے پیچھے چلے گا وہ میرا ہے اورجس نے میری نافرمانی کی تو بے شک تو ہی بخشنے والا سدارحم فرمانے والا ہے
اے ہمارے پروردگار!میں نے اپنی اولاد میں سے کچھ کو اس وادی میں ٹھہرا یا ہے جس میں زراعت نہیں وہ تیرے حرمت والے گھر کے پاس ہیں،اے ہمارے پروردگار!تاکہ یہ نماز قائم کریں پس لوگوں کے دلوں کو ان کی طرف مائل کر دے اورانھیں پھلوں کا رزق دے تاکہ وہ شکر ادا کریں
ا ے ہمارے  پروردگار! آپ یقینا جانتے ہیں جو ہم خفیہ یا سامنے کرتے ہیں اوراللہ کریم کے سامنے زمین اورآسمان میں کوئی چیز مخفی نہیں ہے
سب تعریفیں اُس اﷲ پاک کے لئے ہیں جس نے بڑھاپے میں مجھے اسماعیل (علیہ السلام)اور اسحاق(علیہ السلام) عطا فرمائے بے شک میرا پروردگار دعا کو سنتا ہے
اے میرے پروردگار!تو مجھے بھی اور میری اولاد کو بھی نماز قائم کرنے والابنا دے، اے ہمارے پروردگار! اورمیری دعا کو قبول فرما لے
اے ہماری تربیت فرمانے والے !مجھے بھی، میرے ماں باپ کو بھی اور مومنوں کو بھی حساب و کتاب کے قیام کے دن بخش دے
اوراے مخاطب! اس ظالم قوم کے اعمال سے تو اللہ تعالیٰ کو بے خبر نہ سمجھ، اللہ تعالیٰ اُنھیں اس دن کے لیے ڈھیل دے رہا ہے جس میں آنکھیں پتھرا جائیں گی
وہ اپنے سر اٹھائے ہوئے دوڑ رہے ہوں گے اور اُن کی نگاہیں اُن کی طرف واپس نہیں پلٹ رہی ہوں گی اوراُن کے دل تو گویا ہوا ہیں
محبوب(صلی اﷲ تعالیٰ علیک وسلم)! لوگوں کوڈرائیں کہ جس دن انھیں عذاب ملے گاتو ظالم کہیں گے کہ اے ہمارے پروردگار!تھوڑے سے عرصہ کے لئے ہمیں ڈھیل دے دے ہم تیری دعوت کو بھی قبول کریں گے اور تیرے رسولوں کی پیروی بھی کریں گے، کیا تم اس سے پہلے  قسمیں نہیں کھایا کرتے تھے کہ تمھیں زوال نہیں ہوگا؟
اورتم اُن لوگوں کے گھروں میں ٹھہرتے تھے جنھوں نے اپنی جانوں پر ظلم کیا تھا اورتمہیں پتہ چلا کہ ہم نے اُن کے ساتھ کیا سلوک کیا؟اورتمھارے سامنے ہم واقعات بیان کر رہے ہیں
اورانھوں نے اپنی چالیں چلیں اُن چالوں کی جزاا ﷲ تعالی کے ہاں تھی،اگرچہ اُن کے مکر ایسے تھے کہ پہاڑ بھی اپنی جگہ سے ٹل جائیں
اے مخاطب !تو یہ خیال نہ کر کہ اﷲ تعالیٰ اپنے رسولوں کے ساتھ اپنے وعدے کے خلاف کرے گا ،یقینا ًاللہ تعالیٰ غالب اور عمل کی سزا دینے والا ہے
جس دن زمین ایک اور زمین سے بدل دی جائے گی اور آسمان بھی بدل دیا جائے گااور وہ لوگ زبردست اﷲ تعالیٰ کے سامنے آ جائیں گے
اورآپ اس دن مجرموں کو دیکھیں گے کہ وہ زنجیروں میں جکڑے ہوئے ہوں گے
اُن کے لباس تارکول کے ہوں گے اوراُن کے چہروں کو آگ ڈھانپ لے گی
تاکہ اللہ تعالیٰ ہر جان کو جو اُس نے کیا ہے اُس کا معاوضہ دے یقیناً اللہ تعالیٰ جلد حساب لینے والا ہے
یہ بات لوگوں تک پہنچانی ہے اور اُنھیں اس سے ڈرانا ہے انھیں معلوم ہونا چاہئے کہ معبود صرف ایک ہے اور عقل و شعور والے لوگوں کو سوچنا ہوگا،نصیحت حاصل کرنی ہوگی