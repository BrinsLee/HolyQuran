اے ایمان دارو! میرے اور اپنے دشمنوں کو دوست نہ بناؤ تم ان پردوستی ڈالتے ہو حالانکہ جو تمہارے سامنے حق آیا ہے وہ اس کے منکر ہیں انہوںنے تو رسول(علیہ الصلوۃ والسلام) اور تمہیں اس جرم میں کہ تم اپنے پروردگار اﷲ کریم پر ایمان لائے ہو شہر بدر کر دیا اگر تم میرے راستے میں جہاد کے لیے یا میری مرضی چاہنے کے لیے نکل چکے ہو تو پھر ان سے خفیہ دوستی کرنا چاہ رہے ہو حالانکہ میں جانتا ہوں جو تم خفیہ کرتے ہو اور جو تم سامنے کرتے ہو تو تم میں سےجو بھی ایسا کرتا ہے تو وہ سیدھے راستے سے بھٹک گیا
اگر وہ تم پر گرفت پا لیں تو وہ تمہارے دشمن ہوں گے اور تمہاری طرف اپنے ہاتھ اور اپنی زبانیں برائی کے ساتھ بڑھائیں گے ان کی تو خواہش ہے کہ کاش! تم بھی کافر ہو جائو
تمہاری ان سے رشتہ داریاں اور نہ ہی تمہاری اولادیں تمہیں قیامت کے دن کوئی فائدہ دیں گی قیامت کے دن ہی اﷲ تعالیٰ تمہارے درمیان فیصلہ فرمائے گا اﷲ تعالیٰ تمہارے اعمال کو دیکھتا ہے
تمہارے لئے ابراہیم ( علیہ السلام) اور ان کے ساتھیوں میں اسوئہ حسنہ ہے جب انہوں نے اپنی قوم سے کہا ہم تم سے اور ان سے جن کی اﷲ تعالیٰ کو چھوڑ کے تم عبادت کرتے ہو بری ہیں ہم تمہارے منکر ہیں ہمارے اور تمہارے درمیان ہمیشہ کے لیے دشمنی اور بغض ظاہر ہو چکا ہے ہاں تم اﷲ تعالیٰ پر ایمان لائو، ابراہیم ( علیہ السلام) نے تو اپنے باپ کے بارے میں یہ بات کہی تھی کہ میں ضرور تیرے لیے مغفرت چاہوں گا لیکن اگر تو ایمان نہ لایا تو پھر اس کے عذاب سےبچانے کا اختیار نہیں ہے ، اے ہمارے پروردگار! ہمارا تجھ پر توکل ہے اور تیری طرف ہمارا رجوع ہے اور تیری طرف ہی پھر کے آنا ہے
اے  ہمارے پروردگار! ہمیں کافروں کے لیے آزمائش نہ بنا ، اے ہمارے پروردگار ! ہمیں بخش دے یقینا ًتو ہی غالب اور حکمت والا ہے
مسلمانو! تمہارے لیے ہر اس آدمی کے لیے جو اﷲ تعالیٰ اور آخرت کی امید رکھتا ہے حسین نمونہ ہے اور جس نے پیٹھ موڑ لی تو بیشک اﷲ تعالیٰ غنی اور قابل ِ تعریف ہے
ہو سکتا ہے کہ اﷲ تعالیٰ تمہارے درمیان اور ان لوگوں کے درمیان جن کے ساتھ تمہاری دشمنی ہے دوستی پیدا فرما دے، اﷲ تعالیٰ قدرتوں والا ہے اﷲ تعالیٰ بہت بخشنے والا سدا رحم فرمانے والا ہے
اﷲ تعالیٰ تمہیں ان لوگوں سے جن کی دین کے بارے میں تم سے لڑائی نہیں ہوئی اور تمہیں انہوں نے گھروں سے نہیں نکالا روکتا نہیں ہے کہ ان سے اچھا سلوک کرو اور ان کے ساتھ منصفانہ انداز رکھو یقینا اﷲ تعالیٰ انصاف پسندوں سے محبت فرماتا ہے
اﷲ تعالیٰ تو صرف ان لوگوں سے روکتا ہے جنہوں نے دین کے بارے میں تم سے جنگ کی اور تمہیں اپنے گھروں سے نکالا اور تمہیں نکالنے میں انہوں نے مدد کی کہ تم ان سے دوستی گانٹھو اور جو ان سے دوستی لگاتے ہیں وہی ظالم ہیں
اے ایماندارو! جب تمہارے پاس ہجرت کر کے مومن عورتیں آ جائیں تو انہیں جانچ پرکھ لو اﷲ تعالیٰ ان کے ایمانوں کو بہتر جانتا ہے پس اگر تم ایمان والیاں پائو تو انہیں کافروں کے حوالے واپس نہ کرو نہ وہ عورتیں کافروں کے لیے حلال ہیں اور نہ وہ کافر ان عورتوں کے لیے حلال ہیں تم ان کافروں کو دے دو جو انہوں نے خرچہ کیا اور تم پر کوئی حرج نہیں کہ انہیں مہر دے کے نکاح کر لو اور کافر عورتوں کی ناموس کو اپنے قبضے میں نہ رکھو تم ان سے مانگ لو جو تم نے خرچ کیا ہے اور وہ مانگ لیں جو انہوں نے خرچ کیا ہے یہ اﷲ تعالیٰ کا حکم ہے وہی تمہارے درمیان فیصلہ فرماتا ہے اﷲ تعالیٰ علم والا حکمت والا ہے
اگرتمہاری بیویوں میں سے کوئی کافروں کی طرف چلی جائیں پھر تم غلبہ پا لو تو ان لوگوں کو جن کی بیویاں چلی گئی تھیں (اتنا مال ِ غنیمت سے) دے دو جتنا انہوں نے خرچ کیا ہے اور اس اﷲ تعالیٰ سے ڈرو جس پر تمہارا ایمان ہے
اے نبی!(علیک الصلوۃ والسلام) جب آپ کے پاس مومن خواتین آ جائیں تووہ آپ سے اس شرط پر بیعت کریں کہ وہ اﷲ تعالیٰ کے ساتھ کسی کو شریک نہیں ٹھہرائیں گی، چوری نہیں کریں گے، بدکاری نہیں کریں گی، اپنی اولاد کو قتل نہیں کریں گی اور کوئی ایسا بہتان سامنے نہیں لائیں گی جو انہوں نے ہاتھوں اور پائوں کے درمیان گھڑا ہو اور اچھائی میں آپ کی نافرمانی نہیں کریں گی بس آپ ان کی بیعت لیں اور ان کے لیے اﷲ تعالیٰ سے مغفرت چاہیں بے شک اﷲ تعالیٰ بہت بخشنے والا سدا رحم کرنے والا ہے
اے ایماند ارو! ایسی قوم سے دوستی کا رشتہ نہ بنائو جن پر اﷲ تعالیٰ کا غضب ہے وہ تو آخرت سے مایوس ہیں جس طرح کہ قبروں والوں سے کافر مایوس ہیں