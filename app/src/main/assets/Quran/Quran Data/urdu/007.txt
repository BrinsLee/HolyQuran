المص
قرآن ایک کتاب ہے جو آپ کی طرف اتاری گئی ہے اس کی وجہ سے آپ کے دل میں تنگی نہیں آنی چاہیے (یہ اس لیے ہے)تا کہ آپ(علیک الصلوٰۃ والسلام) اس کے ذریعے(خدا سے کٹے ہوئے) لوگوں کو ڈرائیں اور یہ مومنوں کے لیے نصیحت ہے
مومنوں تم اس کی پیروی کروجو رب کریم کی طرف سے تمہاری طرف اتارا گیا ہے اسے چھوڑ کے کسی اور کو رفیق مت بنائوتم کم ہی توجہ دیتے ہو
بہت سی بستیاں تھیں جنہیں ہم نے تباہ کردیا ہے جب وہ رات کو سو رہے تھے یا دوپہر کو قیلولہ کر رہے تھے تو وہاں ہمارا عذاب آ گیا
جب ان پر ہمارا عذاب آیاتو  ان کے منہ سے صرف یہ بات نکلی کہ ہم نے زیادتی کی ہے
پھرجن لوگوں کی طرف رسول بھیجے گئے تھے ہم ان سے بھی پوچھیں گے اور رسولوں سے بھی پوچھیں گے
پھراپنے علم سے ہم ان کے سامنے واقعات بیان کر دیں گے کیونکہ ہم کسی وقت بھی ان سے غائب نہیں تھے
اوراس دن وزن تو حق ہے تو جن کے وزن بھاری ہوجائیں گے وہی لوگ فلاح پائیں گے
اورجن کے وزن ہلکے ہو جائیں گے یہ وہ ہیں جنہوں نے اپنی جانوں کو خسارے میں مبتلا کر لیااور ہماری آیات پر زیادتی کرتے رہے
اوریقیناً ہم نے تمہیں زمین میں جاہ و جلال دیا اور اس زمین میں تمہاری روزیاںبھی مقرر کردیں شکر گزار لوگ بہت کم ہیں
بیشک تمہیں ہم نے ہی تخلیق فرمایا پھر تمہیں صورت بخشی پھر فرشتوں سے کہا کہ آدم (علیہ السلام) کے سامنے سجدہ کرو ابلیس کے بغیر سب نے سجدہ کردیااس نے سجدہ نہیں کیا
اللہ تعالیٰ نے اسے فرمایاتو کس وجہ سے سجدہ سے رک گیا جبکہ میں نے تمہیں حکم دیا، اس نے جواب دیا میں اس سے بہتر ہوں،تو نے مجھے آگ سے پیدا کیا ہے اور اسے مٹی سے بنایا ہے
اللہ کریم نے ارشاد فرمایا کہ توجنت سے چلا جا اس میں غرور کرنا تیرا حق نہیں تھا نکل جا تو تو ذلیل ہے
اس نے کہا مجھے اس دن تک مہلت دیجئے جس دن لوگوں کو (قبروں سے)اٹھایا جائے گا
فرمایا:بے شک تجھے مہلت ہے
ب وہ بولا کیونکہ آپ نے مجھے گمراہ کر دیا ہے میں ان کے لیے آپ کے سیدھے راستے پرضروربیٹھ جائوں گا
پھر میں اولاد ِ آدم کے سامنے سے، پیچھے سے، دائیں سے اور بائیں سے لازماً آئوں گا اور ان میں اکثریت شکر گزاروں کی نہیں ہو گی
ارشاد ہوا جنت سے نکل جا تو تو قابل ِ مذمت اور دھتکارا ہوا ہے ان میں سے جو تیرے پیچھے چلیں گے تو میں ضرور تم سب سے دوزخ بھر دوں گا
اوراے آدم(علیہ السلام)! آپ اور آپ کی بیوی جنت میں رہیں جہاں سے چاہیں کھائیں اوراس درخت کے قریب نہیں جانا ورنہ یہ زیادتی ہوگی
پھرشیطان نے ان کے دل میں وسوسہ ڈالا تاکہ ان کے  پردے کی چیز ان کے سامنے ظاہر ہو جائے کہنے لگا تمہیں پروردگار نے صرف اس درخت سے روکا ہے تاکہ تم دونوں فرشتوں والی عادتیں نہ رکھنے لگ جائو یا جنت میں ہمیشہ نہ رہ جائو
دونوں کے سامنے قسم کھائی کہ بیشک میں تمہارے لیے بہت ہی خیر خواہی رکھتا ہوں
پھر فریب سے انہیں اتار لایاجب دونوں نے درخت (کے پھل) کو چکھا تو ان کے پردے کے مقام سامنے کھل گئے اور وہ اپنے جسم پرجنت کے پتے چپکانے لگے ،ان دونوں کو ربّ ِکریم نے پکارا،کیا میں نے تمہیں اس درخت سے روکا نہیں تھااور بتایا نہیں تھا؟ کہ بیشک شیطان تمہارا کھلم کھلا دشمن ہے
دونوں نے کہا اے ہمارے پروردگار! ہم نے اپنی جانوں پر زیادتی کی اوراگر آپ ہمیں نہیں بخشیں گے اور ہم پر رحم نہیں فرمائیں گے تو لازماً ہم خسارے والے لوگوں میں شریک ہوجائیں گے
فرمایا یہاں سے اتر جائو تم ایک دوسرے کے دشمن ہو تمہارے لیے زمین میں ٹھکانہ ہے اور ایک وقت تک وہاں کی چیزوں کا استعمال کرنا ہے
فرمایا! تم اسی دنیا میں زندہ رہو گے اور اسی میں مرو گے اور اسی سے تمہیں اٹھایا جانا ہے
اے اولادِ آدم! بیشک ہم نے تمہارے لیے لباس پیدا کیاجوتمہارے جسم کے ان حصوں کو ڈھانپنا ہے جنہیں چھپانا ضروری ہے اور لباس سے تمہاری زیبائش بھی ہے لیکن یاد رکھو پرہیزگاری کا لباس کائنات میں سب سے بہتر لباس ہے یہ اللہ کریم کی نشانیاں ہیں تاکہ وہ لوگ نصیحت حاصل کریں
اے اولادِ آدم! شیطان تمہیں فتنے میں نہ ڈالے جیسے اس نے تمہارے والدین کو جنت سے نکلوایا تھا ان کا لباس اتروایاتھااور پردے والی اشیاء کو ان دونوں کے سامنے ظاہر کردیا تھایقینا شیطان بھی تمہیں دیکھتا ہے اور اس کے ساتھی بھی تمہیں دیکھتے  ہیں جبکہ تم انہیں نہیں دیکھتے بیشک ہم نے غیر مومن لوگوں کا شیطانوں کو ساتھی بنادیا ہے
اور جب وہ کوئی برائی کا کام کرتے ہیں تو دلیل یہ دیتے ہیں کہ ہم نے اپنے باپ دادے کو اسی پر پایا ہے اور اللہ تعالیٰ نے ہمیں یہی حکم دیا ہے، محبوب(صلی اﷲ تعالیٰ علیک وسلم)! فرمادیں کہ اللہ کریم بے حیائی کا حکم نہیں دیتا،کیا تم اللہ کریم کے بارے میں وہ کہتے ہو جس کا تمہیں علم نہیں ہے
آپ(علیک الصلوٰۃ و السلام) فرمادیں کہ میرے ربّ ِکریم نے انصاف کا حکم دیا ہے اورتم ہر نماز کے وقت اپنا منہ سیدھا رکھو اوراللہ کریم کو بڑے خلوص سے پکارو اور خلوص کے ساتھ اس کی عبادت کرو جس طرح اس نے تمہیں پیدا فرمایا ہے اسی طرح تمہیں لوٹا بھی دے گا
ایک فریق ہدایت پا گیا اور ایک فریق پر گمراہی مسلط ہوگئی یقینا انہوں نے اﷲ تعالیٰ کو چھوڑ کے شیطانوں کو اپنا ساتھی بنا لیا اوران کا خیال یہ ہے کہ وہ ہدایت یافتہ ہیں
اے اولادِ آدم! اپنی آرائش کا سامان ہر نماز کے وقت لے لیا کرو کپڑے پہنو،کھائو اور پیولیکن اسراف نہ کرو بیشک اللہ تعالیٰ فضول خرچ لوگوں کو پسند نہیں فرماتا
محبوب(صلی اﷲ تعالیٰ علیک وسلم)! آپ فرمادیں بھلا وہ زینت کس نے حرام کی ہے جسے اللہ تعالیٰ نے اپنے بندوں کے لیے متعین فرمایا ہے اور کس نے پاکیزہ رزق حرام کیا ہے ؟ فرمادیجئے کہ یہ رزق ایمان لانے والوں کے لیے اس دنیوی زندگی میں بھی ہے لیکن قیامت کے دن تو خالص انہی کے لیے ہو گا ہم اسی طرح علم والی قوم کے لیے کھول کھول کے آیات بیان فرماتے ہیں
محبوب(صلی اﷲ تعالیٰ علیک وسلم)! آپ فرمادیں کہ اللہ تعالیٰ نے بے حیائیوں کو حرام کیا ہے یہ خواہ ظاہری ہوں یا باطنی ہوںاللہ تعالیٰ نے گناہ کو اور حق کے بغیر زیادتی کو حرام کیا ہے اور اﷲ تعالیٰ نے اس بات کو بھی حرام کیا ہے کہ تم اللہ کریم کا شریک ٹھہرائو جس کی کوئی دلیل نہیں ہے اور یہ بات بھی حرام کی ہے کہ اللہ تعالیٰ کے بارے ایسی باتیں کرو جن کا تمہیں علم نہیں ہے
ہرقوم کا عرصہ مقرر ہے جب وہ عرصہ ختم ہوتا ہے تو وہ قوم اس سے ایک لمحہ نہ پیچھے ہٹ سکتی ہے نہ آگے بڑھ سکتی ہے
اے اولادِ آدم! اگر تمہارے پاس رسول آئیں اور تمہارے سامنے میری آیتیں بیان فرمائیں تو جو بھی تقویٰ اختیار کرے گا اور اپنی اصلاح کر لے گا تو ایسے لوگوں پر خوف اور غم نہیں ہو گا
اورجن لوگوں نے ہماری آیات کو جھٹلایا اور غرور کیا وہ جہنمی ہیں وہاں ہمیشہ رہیں گے
پھراس سے بڑھ کر کون ظالم ہے جو اللہ تعالیٰ پر جھوٹے بہتان گھڑتا ہے اور اس کی آیات کو جھٹلاتا ہے؟ تحریر میں ان کے لیے یہ بات ہے کہ جب ان کے پاس ان کو مارنے کے لیے ہمارے ایلچی آئیں گے تووہ کہیں گے وہ کدھر ہیں جن کی اللہ تعالیٰ کو چھوڑ کے تم عبادت کرتے تھے؟اس وقت وہ کہیں گے کہ وہ تو غائب ہوگئے ہیں اوراپنی جانوں پر وہ اس بات کی گواہی دیں گے کہ بیشک وہ کافر تھے
اللہ کریم فرمائیں گے تم بھی ان گروہوں میں شامل ہو جائو جو تم سے پہلے انسانوں اور جنوں کے گروہ جہنم میں گئے ہیں جب بھی کوئی قوم وہاں داخل ہوتی ہے تو دوسری قوم پر لعن و طعن کرتی ہے ،جب وہ سارے اکٹھے ہوجائیں گے تو پچھلے پہلوں کو کہیں گے اے ہمارے پروردگار! یہ لوگ ہیں جنہوں نے ہمیں گمراہ کیا تھاتوانہیں جہنم کا دو گنا عذاب دے، اللہ تعالیٰ فرمائیں گے سب کے لیے دو گنا ہے لیکن تمہیں علم نہیں
اورپہلے پچھلوں کو کہیں گے تمہیں ہم پر کیا فضیلت ہے (کہ ہمیں دو گنا عذاب ہو)تم بھی اپنی بد عملیوں کا خود عذاب چکھو
یقیناً جن لوگوں نے ہماری آیات کو جھٹلایا اور غرور کیا ان کے لیے آسمان کے دروازے نہیں کھولے جائیں گے اور وہ جنت میں داخل نہیں ہوسکیں گے اسی طرح یہ ناممکن ہے جس طرح یہ ناممکن ہے کہ اونٹ سو ئی کے ناکے سے گزر جائے ہم مجرموں کو اسی طرح جزا دیتے ہیں
اور ان کا بچھونا بھی جہنم ہے اور اوڑھنا بھی جہنم ہے اورہم ظالموں کو ایسی جزا دیتے ہیں
اور جولوگ ایمان لائے اور نیک کام کیے ہم کسی جان کو اس کی قوت سے بڑھ کے تکلیف نہیں دیتے یہی لوگ جنتی ہیں اور یہ وہاں ہمیشہ رہیں گے
ہم ان کے سینوں سے کینہ نکال دیں گے وہاں ان کے نیچے سے نہریں بہہ رہی ہوں گی اور وہ کہیں گے کہ سب تعریفیں اس اﷲ تعالیٰ کی ہیں جس نے ہمیں اس بات کی ہدایت دیدی تھی اگر اﷲ تعالیٰ ہماری دستگیری فرماکر ہدایت نہ دیتے تو ہم ہدایت نہ پا سکتے بیشک ہمارے پروردگار کے رسول حق کے ساتھ آئے تھے اور انہیں پکارا جائے گا کہ تم اپنے اعمال کی وجہ سے اس جنت کے وارث ہوئے ہو
جہنمیوں کو جنتی پکاریں گے کہ رب ِ کریم نے جو ہم سے وعدہ کیا تھا وہ ہم نے پا لیا اور وہ حق ہے اور جو تم سے رب ِ کریم نے وعدہ فرمایا تھا وہ حق تھا کیا تم نے وہ پا لیا ہے جہنمی بولیں گے جی ہم نے بھی پا لیا ایک پکارنے والا درمیان میں اعلان کرے گا کہ ظالموں پر اﷲ تعالیٰ کی پھٹکار ہے
جو اللہ تعالیٰ کے راستے سے روکتے تھے اور چاہتے تھے کہ راستہ ٹہڑا ہوجائے اور وہ آخرت کے بھی منکر تھے
اور ان کے درمیان ایک پردہ ہے اعراف پر کچھ آدمی ہوں گے جو دونوں گروہوں کو ان کی نشانیوں سے پہنچانتے  ہیں وہ جنتیوں کو پکاریں گے کہ تم پر سلام ہو وہ ابھی وہاں داخل نہیں ہوئے لیکن وہاں داخلے کی امید رکھتے ہیں
اورجب ان کی نگاہیں جہنمیوں کی طرف مڑیں گی تو کہیں گے اے ہمارے پروردگار! ہمیں ظالم قوم میں شامل نہ فرما
اعراف والے ان لوگوں کو پکاریں گے جنہیں وہ نشانیوں سے پہچانتے ہیں اور کہیں گے کہ تمہارے جتھوں نے تمہیں کوئی فائدہ نہ دیا اور نہ ہی غرور تمہیں کام آیا
کیا یہی وہ لوگ ہیں جن کے بارے میں تم نے قسمیں کھائی تھیں کہ اﷲ تعالیٰ انہیں اپنی رحمت سے نہیں نوازے گا؟ جنت میں داخل ہو جائو تم پر نہ کوئی خوف ہے اور نہ ہی تم غمناک ہو گے
اور آگ والے جہنمی جنتیوں کو پکاریں گے کہ ہم پرتھوڑا سا پانی ڈال دو یا وہ رزق جو اﷲ کریم نے تمہیں عطا فرمایا ہے اس میں سے کچھ ہمیں دے دو جنتی جواب دیں گے کہ یہ نعمتیں اﷲ تعالیٰ نے کافروں پر حرام کر دی ہیں
جنہوں نے اپنے دین کو کھیل تماشہ بنا لیا تھا اور انہیں دنیوی زندگی نے دھوکے میں ڈال دیا تھا آج ہم انہیں اسی طرح بھلا دیں گے جس طرح انہوں نے اس دن کی ملاقات کو بھلایا تھا اور وہ ہماری آیات کے بارے میں جھگڑتے تھے
اوربیشک ہم ان کے پاس ایک ایسی کتاب(قرآن مجید) لائے جس میں تفاسیر ہیں علمی باتیں ہیں اور ایماندار قوم کے لیے ہدایت اور رحمت ہے
کیا وہ اسی انتظار میں ہیں کہ کوئی انجام ان کے سامنے آ جائے جس دن کوئی انجام ان کے سامنے آئے گا توجنہوں نے قرآن کو بھلا رکھا تھا وہ کہیں گے یقینا ہمارے رب کے رسول حق کے ساتھ آئے تھے کیا اب کوئی ہے ہمارا سفارشی جو ہماری سفارش کرے؟ یا ہمیں واپس دنیا میں بھیج دیا جائے تو ہم اچھے کام کریں اور یہ برے کام نہ دھرائیں انہوں نے اپنی جانوں کو نقصان میں ڈال دیا اور ان کی ساری افتراپردازیاں کھو گئیں
یقیناً تمہارا پروردگار تو اللہ تعالیٰ ہے جس نے آسمانوں اور زمین کو چھ دنوں میں پیدا فرمایااور پھر اپنی حکومت کی باگ ڈور سنبھالی رات دن کو ڈھانپ لیتی ہے اور تیزی سے اس کے پیچھے چلتی ہے سورج، چاند اور ستارے اس کے حکم سے مسخر ہیں، سنو! تخلیق اور حکم اسی کا ہے اﷲ تعالیٰ بڑی برکت والا ہے وہ سب عالمین کی تربیت فرمانے والا ہے
تم اپنے ربّ کو گڑگڑا کر اور چپکے چپکے پکارو بیشک وہ حد سے بڑھنے والوں کو پسند نہیںفرماتا
تم زمین میں اس کی اصلاح کے بعد فساد مت پھیلائو اور خوف اور امید کے ساتھ اللہ تعالیٰ کی عبادت کرو یقینا اللہ تعالیٰ کی رحمت محسنوں(نیکوکاروں) کے قریب ہے
اوراﷲ تعالیٰ وہ ذات ہے جو ہوائوں کو اپنی رحمتوں(بارش) کے سامنے خوشخبری بنا کے بھیجتا ہے یہاں تک کہ جب وہ بھاری بھاری بادلوں کو اٹھا لاتی ہیں تو ہم اس بادل کا پانی ایک مرے ہوئے شہر کو پلاتے ہیں وہاں پانی اتارتے ہیں اور اس سے ہر قسم کا پھل نکالتے ہیں اسی طرح ہم مُردوں کو بھی زندہ کردیں گے تاکہ تمہیں نصیحت حاصل ہو
اور پاکیزہ جگہیں اﷲ تعالیٰ کے حکم سے اپنی نباتات اگاتی ہیں اور جو زمین خراب ہے اس سے تھوڑا اور ناقص ہی نکلتا ہے ہم اسی طرح شکر والی قوم کے لیے آیات بیان کرتے ہیں
یقیناً ہم نے نوح(علیہ السلام) کو ان کی قوم کی طرف بھیجا، نوح (علیہ السلام) نے کہااے میری قوم!تم اللہ تعالیٰ کی عبادت کرو اس کے بغیر تمہارا کوئی معبود نہیں ہے یقینا مجھے تمہارے لیے ایک بڑے دن کے عذاب کا خوف ہے
نوح( علیہ السلام) کی قوم کے سردار بولے یقینا ہم تجھے کھلم کھلا گمراہی میں دیکھتے ہیں
انہوں نے فرمایا اے میری قوم مجھ میں کوئی گمراہی نہیں ہے میں تو عالمین کے پروردگار کا ایک عظیم المرتبت رسول ہوں
میں تمہیں اپنے پروردگار کے پیغامات پہنچاتا ہوںاور تمہیں نصیحت کرتا ہوں اورمیں اللہ تعالیٰ کی عطا سے وہ کچھ جانتا ہوں جو تم نہیں جانتے
تم اس بات سے حیران ہو؟ کہ تمہارے پاس تمہارے رب کی طرف سے ایک ایسی شخصیت پر نصیحت آگئی ہے جو تم ہی میں سے ہے تاکہ وہ تمہیں ڈرائے اور تم بدی سے بچو اور تم پر رحم کیا جائے
پھر انہوں نے نوح (علیہ السلام) کو جھٹلادیا پس ہم نے انہیں اور اس کے ساتھیوں کو کشتی کے ذریعے نجات دی اور کافروں کو غرق کر دیا جو ہماری آیات کی تکذیب کرتے تھے بیشک وہ اندھے (دل والی) قوم تھی
اورقوم ِعاد کی طرف ان کی برادری کے انسان ھود(علیہ السلام )کو بھیجا،انہوں نے فرمایا اے میری قوم! تم اللہ تعالیٰ کی عبادت کرواس کے بغیر کوئی معبود نہیں کیا تم اللہ تعالیٰ سے نہیں ڈرتے ہو؟
ان کی قوم کے کافر سرداروں نے کہا ہم یقینا دیکھتے ہیں کہ آپ بے عقل ہیںاور ہمارا یقینا خیال ہے کہ آپ جھوٹے بھی ہیں
ھود(علیہ السلام) نے فرمایا اے میری قوم! نہ میں بے عقل ہوںاور نہ کوئی ایسی بات ہے میں تو سب جہانوں کے ربّ کا ایک عظیم المرتبت رسول ہوں
میں تمہیں اپنے رب کے پیغامات پہنچاتا ہوں میں تمہیں نصیحت بھی کرتا ہوں اور امانت دار بھی ہوں
تمہیں بھی اس بات پر تعجب ہے کہ رب کی طرف سے تمہارے پاس ذکر آگیا ہے اس پر یہ ذکر نازل ہوا جو تمہاری نسل سے ہے،ذکر اس لیے نازل ہوا کہ تمہیں اللہ تعالیٰ سے ڈارئے اور یاد کرو جب تمہیں اللہ تعالیٰ نے قوم نوح کے بعد جانشین بنایاتھا اور تمہیں تخلیق اور بدن کے پھیلائو میں بہت بڑھادیا، پس اللہ تعالیٰ کی نعمتیں یاد کرو تاکہ تم فلاح پائو
وہ بولے کیا تم اس لیے آئے ہو کہ ہم مل کے ایک خدا کو مانیں اور انہیں چھوڑ دیں جن کی ہمارے باپ دادا عبادت کرتے رہے ہیں؟ ایسا نہیں ہو گااگر تو سچا ہے تو وہ عذاب لے آ جس کا تو وعدہ کر رہا ہے
اللہ تعالیٰ کے پیغمبر نے فرمایا کہ تم پر اللہ تعالیٰ کا غضب بھی آگیا اور عذاب بھی آگیا تم ان مخصوص بتوں کے بارے میں مجھ سے جھگڑتے ہو جن کے نام تم نے اور تمہارے آبائو اجداد نے خودرکھے ہیں اللہ تعالیٰ نے ان کی کوئی سند نہیں اتاری سو تم بھی انتظار کرو میں بھی انتظار کررہا ہوں
پھرہم نے اسے نجات دی اورہماری رحمت کی وجہ سے جو اس کے ساتھ تھے وہ بھی بچ گئے اور ہم نے ان لوگوں کی جڑ کاٹ دی جنہوں نے ہماری آیات کی تکذیب کی تھی اور وہ ایمان والے نہیں تھے
اوراس طرح ہم نے قوم ثمود کی طرف ان کی برادی کے صالح (علیہ السلام) کو بھیجاانہوں نے کہا کہ اے میری قوم! اللہ تعالیٰ کی عبادت کرو اللہ تعالیٰ کے بغیر تمہارا کوئی معبود نہیں ہے اوریقینا تمہارے رب کی طرف سے تمہارے پاس واضح نشانیاں آچکی ہیں ،یہ اللہ تعالیٰ کی اونٹنی تمہارے لیے ایک نشانی ہے اسے نہ چھیڑو تاکہ اللہ تعالیٰ کی زمین میں چرتی پھرتی رہے اور اسے بدی کے ساتھ ہاتھ بھی نہ لگانا ورنہ درد ناک عذاب اتر آئے گا
اوریاد کرو قوم عاد کے بعد اللہ تعالیٰ نے تمہیں جانشین بنایا ہے اور زمین میں تمہیں تمکنت اور شان دی ہے کھلے میدانوں میں تم محل بنا تے ہواور پہاڑوں کو تم تراش کے گھر بناتے ہو،پس اللہ تعالیٰ کی نعمتوں کو یاد کرو اور زمین میں فساد مت مچائو
ان کی قوم کے متکبر سرداروں نے ان لوگوں سے کہا جو ضعیف اور ایماندار تھے ،کیا تمہیں یقین ہے کہ صالح (علیہ السلام) اللہ تعالیٰ کے رسول ہیں؟وہ ضعیف بولے جو وہ لے کے آئے ہیں بیشک ہمارا اس پر ایمان ہے
وہ مغرور لوگ بولے جس پر تمہارا ایمان ہے یقینا ہم اس کے منکر ہیں
پھر انہوں نے اونٹنی کی کونچیں کاٹ دیں اللہ تعالیٰ کے حکم سے سرکشی کی اور کہنے لگے اے صالح(علیہ السلام)! جس عذاب کا ہمیں وعدہ دے رہے ہو اگر سچے پیغمبر ہو تو اسے لے آئو
پھر انہیں  زلزلے کے جھٹکوں نے آلیا پس اپنے گھروں میں وہ اوندھے منہ پڑے رہ گئے
پھر جب صالح (علیہ السلام) وہاں سے پلٹے تو کہنے لگے اے میری قوم! میں نے تمہیں ربّ کریم کا پیغام پہنچا دیا تھااور میں نے تمہیں نصیحت کی تھی لیکن تم نصیحت کرنے والوں کو پسند نہیں کرتے ہو
اورلوط(علیہ السلام) کو بھی یاد کیجئے جب انہوں نے اپنی قوم سے کہا کیاتم اس انداز سے بے حیائی کرتے ہو کہ تم سے پہلے سب دنیائوں میں کسی نے ایسی حماقتیں نہیں کی ہیں
بیشک تم شہوت رانی کے لیے عورتوں کو چھوڑ کر مردوں کو استعمال کرتے ہو اصل بات تو یہ ہے کہ تم اسراف والی قوم ہو
اور اس قوم کا اس کے بغیر کوئی جواب نہیں تھا وہ کہنے لگے دوستو یہ پاک لوگ آگئے ہیں انہیں اپنے گائوں سے باہر نکال دو یہ طہارت پسند لوگ ہیں
پس ہم نے لوط(علیہ السلام) کو اور ان کے گھر والوں کو بھی ان کی ایک بیوی کو چھوڑ کے جو پیچھے رہنے والوں میں سے تھی نجات دی
پھر ہم نے ان پرپتھروں کی بارش برسا دی محبوب( صلی اللہ تعالیٰ علیک وسلم)! آپ ملاحظہ تو فرمائیں کہ مجرموں کا انجام کیا ہوا تھا؟
اورہم نے مدین کی طرف ان کے ہم قوم شعیب(علیہ السلام) کو بھیجا انہوں نے بھی یہی بات کہی کہ اے میری قوم! اللہ تعالیٰ کی بندگی کرو اﷲ تعالیٰ کے بغیر تمہارا کوئی معبود نہیں بیشک تمہارے پاس رب کی طرف سے واضح نشانی آ گئی ہے ( یاد رکھو) تم نے ماپ اور تول درست رکھنا ہے لوگوںکو ان کی چیزیں کم کرکے نہ دو اورزمین میں اس کی درستی کے بعد فساد مت مچائو یہ تمہارے لیے بہتر ہے اگر تم صاحب ِ ایمان ہو
اور تم ہر راستے پر نہ بیٹھوتا کہ تم راہ گیروں کو ڈرائواور نہ تم اﷲ تعالیٰ کے راستے سے ایمانداروں کو روکو تم ان راستوں کوٹہڑا کرنا چاہتے ہو اوراس وقت کو یادکرو جب تم تھوڑے تھے تو اللہ تعالیٰ نے تمہیں کثرت دی اور تم دیکھو کہ فساد برپا کرنے والوں کا انجام کیا ہوا؟
اگر تم میں سے ایک گروہ ایمان لائے اس پر جو مجھے دے کر بھیجا گیا ہے اور ایک گروہ ایمان نہ لائے تو اس وقت تک صبر کرویہاں تک کہ ہمارے درمیان اﷲ تعالیٰ فیصلہ فرما دے اور وہ بہترین فیصلہ فرمانے والا ہے
ان کی قوم کے مغرور سرداروں نے کہا اے شعیب(علیہ السلام) ہم تمہیں اور ان لوگوں کو جو تم پر ایمان لائے ہیں اپنی بستی سے لازماً نکال دیں گے یا تم ہمارے مذہب کی طرف واپس پلٹ آئو گے ، شعیب (علیہ السلام) نے فرمایا خواہ ہم اسے ناپسند بھی کرتے ہوں؟
اگر ہم تمہارے مذہب کی طرف پلٹیں تو ہم جھوٹ گھڑنے والے ہوں گے جبکہ اللہ تعالیٰ نے ہمیں اس سے نجات دی ہے ایسا کوئی سبب نہیں کہ ہم اس کی طرف پلٹیں،جو ہمارا پروردگار چاہے گا وہ ہو گا ہمارے پروردگارکا علم ہر چیز پر پھیلا ہوا ہے،اللہ تعالیٰ پر ہمارا توکل ہے، اے ہمارے پروردگار! ہمارے اور ہماری قوم کے درمیان حق و سچ کا فیصلہ فرمادے یقینا تو ہی بہترین فیصلہ فرمانے والا ہے
ان کی قوم کے کافر رئیسوں نے کہا: اگر تم نے شعیب (علیہ السلام) کی پیروی کی تو یقینا تم نقصان اٹھانے والے ہوگے
پس انہیں زلزلہ نے آلیا تو وہ اپنے گھروں میں صبح کے وقت منہ کے بل پڑے تھے
جن لوگوں نےشعیب (علیہ السلام( کو جھٹلایا ( یوں تباہ ہوئے )کہ گویا وہ وہاں آباد ہی نہیں تھے شعیب (علیہ  السلام) کو جھٹلانے والے ہی نقصان اٹھانے والے تھے
پس شعیب (علیہ السلام)وہاں سے نکلے فرمایا اے میری قوم! میں نے تمہیں یقینا ًپروردگار کے پیغامات پہنچائے اور میں نے تمہیں نصیحت بھی کی تو اب میں کیسے کافرقوم پر غم کھائو
اورہم نے کسی بستی میں جب بھی کوئی نبی بھیجا ہم نے اس بستی کے رہنے والوں کو سختی اور تکلیف میں پکڑا تاکہ وہ گڑ گڑانے لگیں
پھر ہم نے تکلیف کی جگہ انہیں راحت پہنچائی وہ بڑے پھلے اور پھولے اورکہنے لگے ہمارے آبائو اجدادکو سختی اور تکلیف نے آلیا تھا( ہم تو محفوظ ہیں) سوہم نے انہیں اچانک آلیا انہیں تواس بات کا شعور بھی نہیں تھا
اگر یہ بستیوں والے ایمان لاتے اورپرہیز گاری اختیار کرتے تو ہم ان پر آسمان اور زمین سے برکتوں کے دروازے کھول دیتے لیکن انہوں نے تو جھٹلایا توہم نے انہیں ان کے برے اعمال کی وجہ سے پکڑ لیا
کیا ان بستیوں والے اس بات سے بے خوف ہوگئے ہیں کہ ان کے پاس ہماری گرفت رات کو آجائے جبکہ وہ سو رہے ہوں
کیا یہ دیہاتوں والے اس بات سے امن میں ہیں کہ ہماری گرفت چاشت کے وقت ان کے پاس آئے جب وہ کھیل کود میں مصروف ہوں
کیا وہ اللہ تعالیٰ کی خفیہ تدبیروں سے اپنے آپ کو امن میں سمجھتے ہیں خسارے والے انسان ہی اﷲ تعالیٰ کی خفیہ تدبیروں سے اپنے آپ کو امن میں سمجھتے ہیں
کیا انہیں یہ نہیں سوجھتا جو زمین کے مالکوں کے مرنے کے بعد زمین کے وارث ہوئے ہیں اگر ہم چاہیں تو ان کے گناہوں کی وجہ سے انہیں بھی پکڑ لیں اور ان کے دلوں پر مہر لگادیں اور وہ سن نہ سکیں
محبوب(صلی اﷲ تعالیٰ علیک وسلم)! یہ وہ آبادیاں ہیں جن کی خبریں ہم آپ کے سامنے بیان فرمارہے ہیں اور بیشک ان کے پاس ان کے رسول واضح نشانیاں لے کر آئے تھے وہ بھلا اس پر کیسے ایمان لاتے جس کی پہلے تکذیب کرچکے تھے، اللہ تعالیٰ اسی طرح کافروں کے دلوں پر مہریں لگا دیتا ہے
اوران کی اکثریت بد عہد ہے ہم نے ان میں سے اکثر کو وعدہ خلاف پایا اور ہم نے ان کی اکثریت کو حکم عدولی کرنے والے فاسق ضرور پایا
پھر ہم نے ان پہلے لوگوں کے بعد موسیٰ (علیہ السلام) کو اپنی آیات دے کر فرعون اور اس کے سرداروں کے پاس بھیجا توانہوں نے ان آیات کا کفر کیامحبوب(صلی اﷲ تعالیٰ علیک وسلم)! ملاحظہ تو فرمائیں فسادیوں کا انجام کیا ہوا
اورموسیٰ (علیہ السلام) نے ارشاد فرمایااے فرعون!بیشک میں عالمین کے پروردگار کی طرف سے رسول ہوکے آیا ہوں
میں اس بات کا حقدار ہوں کہ اللہ تعالیٰ پر سچ کے علاوہ اور کچھ نہ کہوں بیشک میں تمہارے پاس ربّ کریم کی طرف سے واضح نشانیاں لے کے آیا ہوںپس تو بنی اسرائیل کو میرے ساتھ بھیج دے
وہ بولا اگر تم سچے ہوتو کوئی واضح نشانی ہمارے سامنے پیش کرو
انہوں نے اپنی لاٹھی ڈال دی تو وہ بہت بڑا سانپ بن گئی
اورانہوں نے اپنا ہاتھ سامنے کیا تو دیکھنے والوں(عوام الناس) کے لیے وہ چمک رہا تھا
فرعونی سردار بولے یہ تو بڑا ماہر جادو گر ہے
یہ چاہتا ہے کہ تمہیں تمہاری زمین سے نکال دے، اب تمہارا آپس میں اس سلسلے میں کیا مشورہ ہے؟
انہوں نے کہا اسے اور اس کے بھائی کومہلت دی جائے مختلف شہروں میں ایسے بندے بھیجے جائیں(جو لوگوں کو اکٹھا کرلائیں)
اور وہ آپ کے پاس ماہر جادوگروں کی ایک کھیپ لے آئیں
اور جادو گر فرعون کے پاس آئے اور کہنے لگے اگر ہم غلبہ پا لیں تو پھر یقینا ہمیں اجر دینا ہوگا
وہ بولا کہ ایسا ہی ہوگا اور یقینا تمہیں مقرب بنا لیا جائے گا
جادو گر کہنے لگے اے موسیٰ( علیہ السلام) یا تو آپ کوئی چیز میدان میں ڈالیں یا ہم پہلے ڈالتے ہیں
موسیٰ( علیہ السلام) نے فرمایا کہ تم پہلے ڈال لو پھر جب انہوں نے اپنا جادو پھینکا تو لوگوں کی آنکھوں پر جادو کیا اور ڈرا دیا اور بہت بڑا جادو انہوں نے پیش کیا
اورہم نے موسیٰ (علیہ السلام )کی طرف وحی کی کہ آپ بھی اپنی لاٹھی ڈال دیں(موسیٰ علیہ السلام نے لاٹھی ڈال دی) اس نے ان کے مکر کو نگل لیا
پس حق سامنے آگیااور ان کے اعمال باطل ہوگئے
سووہ وہاں شکست کھا گئے اور ذلت کے ساتھ واپس پلٹے
اورسارے جادو گر سجدے میں گر گئے
کہنے لگے کہ ہم عالمین کے پروردگار پر ایمان لائے ہیں
جو موسیٰ اور ہارون(علیہما  السلام) کا پروردگار ہے
فرعون کہنے لگاکہ تم میری اجازت سے پہلے اس پر ایمان لائے ہو یہ تو ایک مکر ہے جو تم سب نے مل کر شہر میں کیا ہے تاکہ یہاں کے رہنے والوں کو کسی اور جگہ لے جائو سو تمہیں پتہ چل جائے گا
میں تمہارے ہاتھ اور پائوں ایک دوسرے کے الٹ کاٹ دوں گاپھر ضرور بالضرورتم سب کو سولی چڑھا دوں گا
وہ بولے یقیناہم اپنے ربّ ِکریم کی طرف واپس چلے جائیں گے
تو ہم سے صرف اس بات سے ناراض ہے کہ ہم اپنے پروردگار کی آیات پر جب وہ ہمارے سامنے آئیں تو ہم ایمان لے آئے،اے ہمارے پروردگار! ہم پر صبر بہا دے اور اسلام کی حالت میں ہمیں موت عطا فرما
فرعونی قوم کے سردار کہنے لگے :کیاتو موسیٰ( علیہ السلام) اور اس کی قوم کو کھلم کھلا چھوڑ دے گا کہ وہ زمین میں فساد مچاتے پھریں؟وہ آپ کو اور آپ کے معبودوں کو بھی چھوڑ دیں، وہ بولا کہ ہم ان کے بیٹوں کو ماردیا کریں گے اور ان کی خواتین کو زندہ چھوڑیں گے یقینا ہم ان پر قاہر و غالب ہیں
موسیٰ (علیہ السلام) نے اپنی قوم سے فرمایا کہ تم اللہ تعالیٰ سے مدد لو اور صبر کرو یہ زمین تویقینا اللہ تعالیٰ کی ہے وہ اپنے بندوں میں سے جسے چاہتا ہے اس کا وارث بنا دیتا ہے اور یاد رکھو کہ انجام کار پرہیز گاروں کے لیے ہوتا ہے
قومِ موسیٰ (علیہ السلام) نے کہا آپ کی تشریف آوری سے پہلے بھی ہمیں طرح طرح کی اذیتیں دی گئیں اور آپ (علیک السلام) کے آنے کے بعد بھی اذیتوں کا چکر باقی ہے انہوں نے فرمایا وہ وقت دور نہیں جب تمہارا پروردگار تمہار ے دشمن کو تباہ فرما دے تمہیں زمین میںاس کا جانشین بنا دے اور پھر وہ تمہارے اعمال پر نگاہ ڈالے کہ تم کیا کرتے ہو؟
پھرہم نے فرعونیوں کو قحط اور پھلو ں کی کمی سے پکڑاتاکہ وہ نصیحت حاصل کریں
پھرجب ان کے پاس کوئی اچھائی آ جاتی تو کہتے کہ ہم اس کے مستحق تھے اور جب کوئی سختی آتی تو کہتے کہ یہ ساری کی ساری موسیٰ( علیہ السلام) اور ان کے ساتھیوں کی وجہ سے ہے،سنو سنو !یہ بدقسمتی اور بد فالی اللہ تعالیٰ کے ہاں ان کی اپنی ہے البتہ ان کی اکثریت بے علم ہے
وہ بولے جو بھی نشانیاں آپ(علیہ السلام) ہمارے سامنے لائیں اور ان کے ذریعے ہم پر جادو کر دیں تب بھی ہم تجھ پر ہر گز ایمان لانے والے نہیں ہیں
پھرہم نے ان پر طوفان ،ٹڈیاں ،چیچڑیاں ،مینڈک اور خون بھیجے یہ مفصل آیات ہیں پھر بھی انہوں نے غرور ہی کیاکیونکہ یہ عادی مجرموں کی قوم تھی
اور جب عذاب آیا تو کہنے لگے کہ اے موسیٰ (علیہ السلام)ذرا ربّ ِکریم سے دعا کریں کیونکہ اس نے آپ کے ساتھ وعدہ کررکھا ہے اگر آپ یہ عذاب ہم سے دور کر دیں گے تولازماً ہم آپ پر ایمان لے آئیں گے اور بنی اسرائیل کو بھی آپ کے ساتھ بھیج دیں گے
پھر جب وہ عذاب ایک عرصے تک ٹل گیا جس عرصے تک انہوں نے پہنچنا تھا تو انہوں نے عہد توڑ دیا
پھرہم نے ان پر عذاب نازل فرمایا اور انہیں سمندر میں غرق کردیا کیونکہ وہ ہماری آیات کو جھٹلاتے تھے اور ان سے بے خبر تھے
اور وہی قوم جو زمین کے مشرق اور مغرب میں مغلوب تھی اسے اِس زمین کاوارث بنایاجس میں برکتیں تھیں اور آپ کے رب کے حسین کلمات صبر کی وجہ سے بنی اسرائیل پر مکمل ہوگئے اور ہم نے اس ساری بات کوجو فرعون اور اس کی قوم کررہی تھی تباہ کر دیا اور وہ جو اونچے اونچے محلات بنا رہے تھے ہم نے سب تباہ فرما دیئے
اور ہم نے اسرائیلیوں کو سمندر سے گزار دیا وہ کچھ ایسے لوگوں کے پاس آئے جو اپنے بتوں کے پاس بیٹھے تھے کہنے لگے موسیٰ ( علیہ السلام) ہمیں بھی کوئی ایک خدا بنا دے جیسے ان کے خدا ہیں فرمایا یقینا تم جاہلوں کی قوم ہو
یہ بت پرست جس کے پیچھے پڑے ہیں یہ تو تباہ ہونے والے ہیں اور ان کے اعمال باطل ہیں
موسیٰ (علیہ السلام) نے فرمایاکیا میں تمہارے لیے اللہ تعالیٰ کو چھوڑ کر کسی اور کو معبود بنائوں حالانکہ اسی نے تمہیں (اس دور کے)عالمین پر فضیلت دی ہے
اور یا د کرو جب ہم نے تمہیں بد ترین عذاب دینے والے فرعونیوں سے نجات دی وہ تمہارے بیٹوں کو ماردیتے اور خواتین کو زندہ چھوڑ دیتے تھے اس میں ربّ کریم کی طرف سے بہت بڑی آزمائش تھی
اورہم نے موسیٰ( علیہ السلام) کے ساتھ تیس راتوں کا وعدہ فرمایا اورہم نے ان راتوں کی تکمیل دس اور راتوں سے کی تو آپ کے پروردگار کی طرف سے چالیس راتوں کا وقت پوراہوا اورموسیٰ (علیہ السلام)نے اپنے بھائی ہارون(علیہ السلام) سے کہا کہ میری قوم میں آپ میرے جانشین ہیں ان کی اصلاح کرتے رہیںاور مفسدوں کے راستے کی پیروی نہ کریں
اور جب موسیٰ(علیہ السلام) ہمارے مقرر کردہ وقت پر(کوہ طُور) پر آئے اور ربّ کریم سے بات کی تو انہوں نے عرض کی اے میرے پروردگار !مجھ میں یہ قوت پیدا فرما کہ میں تجھے دیکھ سکوںاللہ تعالیٰ نے فرمایا آپ مجھے ہرگز نہیں دیکھ سکتے آپ پہاڑ کی طرف دیکھیں اگر وہ اپنی جگہ پر قائم رہا تو آپ مجھے دیکھ سکیں گے،پھر جب اللہ کریم نے پہاڑ پر تجلی ڈالی تو وہ ریزہ ریزہ ہوگیا اور موسیٰ(علیہ السلام) بے ہوش ہو کے گر گئے،پھر جب انہیں ہوش آیا توعرض کی کہ تو ہی پاک ہے میں تیری طرف رجوع کرتا ہوں اور میں سب سے پہلا مومن ہوں
اللہ تعالیٰ نے فرمایا اے موسیٰ( علیہ السلام) میں نے باقی سب لوگوں سے اپنی رسالت اور اپنے کلام کے لیے آپ کو چن لیا ہے جو ہم آپ کو دے رہے ہیں اسے لیجئے اور شکر گزاروں میں شریک ہوجایئے
اور ہم نے ان کے لیے تختیوں میں ہر قسم کی نصیحت کی باتیں لکھ دی ہیں اورمختلف چیزوں کی تفصیل آگئی ہے،اللہ تعالیٰ نے فرمایا اسے اچھے انداز سے پکڑیئے اور اپنی قوم کو یہ حکم دیجئے کہ ان اچھی باتوں کو یہ لے لیں ہم تمہیں فاسقوں کے گھر دکھا دیں گے
جو بلا وجہ زمین میں غرور کرتے ہیں میں اپنی آیات سے ان لوگوں کے رخ موڑ دوں گا اگر وہ ہر قسم کی نشانیاں دیکھ بھی لیں پھر بھی وہ ان پر ایمان نہیں لائیں گے اگر وہ ہدایت کا راستہ دیکھ لیں تو اسے راستہ بنا کر چلنے پر آمادہ نہیں ہوں گے کجروی کا راستہ سامنے آئے تو اس پر چل پڑتے ہیں یہ اس لیے کہ انہوں نے ہماری آیات کو جھٹلادیا اور وہ ان سے بے خبر ہیں
اورجن لوگوں نے ہماری آیات کی تکذیب کی اور آخرت میں اللہ تعالیٰ کی ملاقات کو بھی جھٹلایا ان کے اعمال ضائع ہوگئے ان کے اعمال ِ بد کی انہیں جزا دی جائے گی
اور موسیٰ (علیہ السلام) کی قوم نے ان کے جانے کے بعد اپنے زیورات سے ایک بچھڑا بنا لیا جو صرف ایک مجسمہ تھااوروہ ڈکارتا تھاکیا وہ نہیں دیکھتے کہ نہ وہ ان سے بات کرتا ہے نہ انہیں سیدھے راستے کی ہدایت کرتا ہے؟ وہ ظالم تھے کہ اسے معبود بنا لیا
اورجب وہ پچھتائے اور یہ دیکھا کہ وہ تو گمراہ ہوچکے ہیںکہنے لگے کہ اگر ہمارا پروردگار ہم پر رحم نہیں فرمائے گااور ہمیں نہیں بخشے گا تو ہم یقینا خسارہ اٹھانے والے لوگ ہوں گے
اور جب موسیٰ (علیہ السلام) (طُور سے)اپنی قوم کے پاس واپس آئے تو شدید غصے اور افسوس سے کہا میرے بعد تم میرے بد ترین خلیفہ ثابت ہوئے، اللہ تعالیٰ کے معاملے میں تم نے پہلے سے جلدی کردی انہوں نے تختیاں ایک طرف ڈال دیں اور اپنے بھائی کا سر پکڑ کے اپنی طرف کھینچا ہارون( علیہ السلام) نے بھائی سے کہا اے میر ی ماں کے بیٹے !اس قوم نے مجھے تو کمزور سمجھا تھا میں سمجھ رہا تھا کہ ابھی مجھے مار دیں گے تو دشمنوں کو مجھ پر ہنسائیں نہیں اور مجھے ظالم قوم کے ساتھ شریک بھی نہ سمجھیں
موسیٰ (علیہ السلام) نے عرض کیا اے میرے پروردگار! مجھے اور میرے بھائی کو بخش دے اور ہمیں اپنی رحمت میں داخل فرما تو سب رحم کرنے والوں سے بڑا رحیم ہے
یقیناً جن لوگوں نے بچھڑے کو معبود بنا یا ان پر ربّ ِ کریم کی طرف سے غضب بھی آیا اور دنیوی زندگی میں ذلت بھی، بہتان باندھنے والوں کو ایسی ہی جزا ملتی ہے
اور جن لوگوں نے برے کام کیے لیکن بعد میں توبہ کرلی اور ایمان کو درست کر لیاتو محبوب(صلی اﷲ تعالیٰ علیک وسلم)! بیشک آپ کا پروردگار ایسی باتوں کے بعد بخشنے والاسدا مہربان ہے
اورجب موسیٰ (علیہ السلام) کا غصہ اترا تو انہوں نے تختیاں اٹھائیں جن کی تحریروں میں اﷲ تعالیٰ سے ڈرنے والوں کے لیے ہدایت اور رحمت تھی
اور موسیٰ (علیہ السلام) نے اپنی قوم سے ستر آدمی ہمارے وعدے کے لیے چن لیے پھر جب انہیں زلزلہ نے آلیا تو عرض کرنے لگے اے میرے پروردگار! اگر آپ چاہتے تو اس سے پہلے انہیں بھی اور مجھے بھی ہلاک کردیتے ، کیا بے وقوفوں کے کام پر آپ ہمیں ہلاک فرما رہے ہیں؟ یہ تو صرف آپ کی آزمائش ہے، جسے آپ چاہتے ہیں اس آزمائش سے بہکا دیتے ہیں اور جسے چاہتے ہیں ہدایت فرما دیتے ہیں، آپ ہی ہماری بگڑی بنانے والے ہیں آپ ہمیں بخش دیں ہم پر رحم فرمائیں آپ جیسا کوئی معاف فرمانے والا نہیں
اس دنیا میں بھی اور آخرت میں بھی ہمارے لیے نیکی کا حکم لکھ دے ہم آپ کی طرف مڑ آئے ہیں ،اللہ کریم نے فرمایا میں اپنا عذاب جسے چاہوں گا دوں گا اور میری رحمت ہر شے پر وسیع ہے میں اسے ان لوگوں کے لیے لکھ دوں گا جو تقویٰ شعار ہیں زکوۃ ادا کرتے ہیں اور ہماری آیات پر ایمان رکھتے ہیں
یہ وہ لوگ ہیں جو اس عظیم المرتبت امی رسول و نبی کے پیرور کار ہیںجنہیں وہ اپنے ہاں تورات اور انجیل میں لکھا ہوا پاتے ہیں وہ انہیں معروف کا حکم دیتے ہیں اور برائی سے روکتے ہیں وہ پاکیزہ چیزیں ان کے لیے حلال فرماتے ہیں اور خبیث چیزیں ان کے لیے حرام قرار دیتے ہیں اور ان کے بوجھ اور بیڑیاں جو ان پر پڑی ہیں انہیں دور ہٹا تے ہیں تو جو لوگ ان پر ایمان لائیں گے، ان کی عزت کریں گے ،ان کی مدد کریں گے اور اس نور کے پیچھے چلیں جو ان کے ساتھ اتارا گیا ہے تو یہی لوگ فلاح پانے والے ہیں
آپ(علیک الصلوٰۃو السلام) فرما دیں اے اولاد ِ آدم! بیشک میں اللہ تعالیٰ کی طرف سے تم سب کی طرف رسول بن کے آیا ہوںوہ اللہ تعالیٰ جس کے لیے آسمانوں اور زمین کی بادشاہی ہے، اس کے بغیر کوئی معبود نہیں وہی زندہ کرتا ہے اور وہی مارتا ہے پس تم اللہ تعالیٰ اور اس کے رسول( علیہ الصلوٰۃ والسلام) پر ایمان لائو جو نبی اُمِّی ہیں اورجو اللہ تعالیٰ اور اس کے کلام پر ایمان لائے ہیں تم ان کی پیروی کرو تاکہ تم ہدایت یافتہ ہو جائو
اور موسیٰ (علیہ السلام )کی قوم سے ایک گروہ ہے جو حق کا راستہ بتا تا ہے اور اسی حق کے ساتھ انصاف کرتا ہے
اور ہم نے انہیں بارہ قبیلوں میں جو الگ الگ قومیں ہیںبانٹ دیااور ہم نے موسیٰ( علیہ السلام) کی طرف وحی بھیجی جب ان کی قوم نے ان سے پانی مانگا کہ آپ اس پتھر کو اپنا عصا ماریں تو اس سے بارہ چشمے پھوٹ نکلے ہر گروہ نے اپنا گھاٹ معلوم کر لیا اور ہم نے ان پر بادل کا سایہ کر دیا اور ہم نے ان پر من و سلویٰ اتارا ، وہ پاک چیزیں کھائو جو ہم نے تمہیں دی ہیں انہوں نے ہم پر تو کوئی زیادتی نہیں کی بلکہ اپنی ہی جان پر ظلم کرتے رہتے تھے
اور جب انہیں کہا گیا کہ اس شہر میں آباد ہو جائو اورجہاں سے چاہو کھائواور یہ کہو( اے اﷲ ہمیں) بخش دے، دروازے سے جھکتے ہوئے داخل ہوہم تمہاری خطائیں بخش دیں گے اور جلد ہی حسن ِ عمل والوں کو ہم زیادہ دیں گے
پھر ظالموں نے جو بات ان سے کہی گئی تھی اسے دوسری بات سے بدل دیا پھر ہم نے ان پر آسمان سے عذاب بھیج دیا کیونکہ وہ ظلم کرتے تھے
اورآپ ان سے اس بستی کا حال دریافت فرمائیں جو ساحل سمندر پر آباد تھی، جب وہ ہفتہ (کے حکم کے بارے) حد سے بڑھنے لگے کہ جب ان کے پاس مچھلیاں ہفتہ کے دن پانی پر تیرتی ہوئی آتیں اور جب ہفتہ کا دن نہ ہوتا تو نہ آتیں ہم نے انہیں آزمائش میں ڈالا جس کا سبب نافرمانی تھی
اور جب ان میں سے ایک گروہ نے کہا کہ تم اس قوم کو کیوں نصیحت کرتے ہوجسے اﷲ تعالیٰ ہلاک کرنے والا ہے یا سخت عذاب دینے والا ہے انہوں نے کہا تاکہ تمہارے رب کے دربار میں ہم معذرت پیش کر سکیں، ہو سکتا ہے کہ وہ ڈرنے بھی لگ جائیں
پھر جب انہوں نے نصیحت کو فراموش کر دیا تو ہم نے برائی سے روکنے والوں کو نجات دے دی اور جنہوں نے ظلم کیا تھا اور جو نافرمان تھے انہیں بدترین عذاب سے پکڑ لیا
پھر جس سے وہ روکے گئے تھے اس میں سر کشی کی تو ہم نے حکم دیا کہ تم راندھے ہوئے بندر بن جائو
یاد فرمائیے جب آ پ کے پروردگار نے اعلان فرمایا قیامت تک ایسے لوگ آتے رہیں گے جو اس قوم کو بدترین سزائیں دیتے رہیں گے، یقینا آپ کا رب جلدی عذاب دینے والا ہے اور بے شک وہ بڑا بخشنے والا سدارحم فرمانے والا بھی ہے
اور ہم نے انہیں زمین میں بانٹ کے گروہوں میں پھیلادیا ان میں کچھ نیک ہیں اور کچھ اور طرح کے ہیں اور ہم نے انہیں نعمتوں اور تکلیفوں کے ساتھ آزمایا تاکہ وہ اﷲ تعالیٰ کی طرف رجوع کریں
ان کے بعد دنیوی زندگی کے پیچھے بھاگنے والے نا خلف لوگ کتاب کے وارث تھے اور کہتے تھے کہ کوئی بات نہیں گناہ کرتے رہو اﷲ تعالیٰ ہمیں معاف کر دے گا ایسے اور بھی اسباب آجاتے تو  انہیں بھی لے لیتے حالانکہ تورات میں ان سے وعدہ لیا گیا تھا کہ اللہ تعالیٰ کے بارے میں صرف حق ہی کہیں گے ،تورات میں جو کچھ ہے اسے پڑھیں گے اور آخرت کا گھر پرہیز گاروں کے لیے بہتر ہے، کیا ان میں عقل نہیں ہے؟
جو لوگ کتاب اللہ کو مضبوطی سے پکڑتے ہیں نماز قائم کرتے ہیں تو یقینا ہم اصلاح کرنے والوں کا اجر ضائع نہیں کرتے
ہم پہاڑاکھاڑ کر ان پر لے آئے ایسا دکھائی دیتا تھا کہ یہ سائبان ہے وہ خیال کرنے لگے کہ یہ ضرور ان پر گر پڑے گا جو ہم نے تمہیں دیا ہے اسے مضبوطی سے پکڑو جو اس میں ہے اسے یاد کر لو تاکہ تم پرہیزگار بن جائو
محبوب ( صلی اﷲ تعالیٰ علیک وسلم)!یاد فرمائیں جب آپ کے پروردگار نے ان کی پشتوں سے ان کی اولاد نکالی اور انہیں اپنی جانوں پر گواہ بنایا ارشاد ہوا، کیا میں تمہارا پروردگار نہیں ہوں؟ انہوں نے کہا جی ہاں! ہم گواہ ہیں کہ تم روز ِ قیامت یہ نہ کہو کہ ہم تو اس سے غافل تھے
یا تم کہو کہ بات اتنی تھی کہ ہمارے باپوں نے شرک کیاتھاہم توان کی اولاد ہیں ، اللہ! کیا آپ ہمیں اس بات پر ہلاک کرنا چاہتے ہیں جو بات ان باطل پرستوں نے کہی تھی
اور اسی طرح ہم آیات کو تفصیل سے بیان کرتے ہیں تاکہ وہ واپس پلٹ آئیں
محبوب(صلی اﷲ تعالیٰ علیک وسلم)! آپ ان کے سامنے اس آدمی کا واقعہ پڑھیں جسے ہم نے اپنی آیات عطا فرمائی تھیںپھروہ ان سے کھسک گیا اس کے پیچھے شیطان پڑ گیاتو وہ گمراہوں میں شامل ہوا
اگر ہم چاہتے توان آیات کے ذریعے اسے اوپر اٹھا لیتے لیکن وہ تو زمین سے چپک گیا اور اپنی خواہشات کی پیروی کی اس کی مثال تو کتے کی ہے اگر تو اس پرحملہ بھی کردے تو وہ ہانپتا رہے گا اور اگر چھوڑ دے تب بھی ہانپتارہے گا یہ ان کی مثال ہے جنہوں نے ہماری آیات کو جھٹلایا،سو آپ واقعات بیان فرمادیں تاکہ وہ سوچیں
یہ بدترین لوگوں کی مثال ہے جنہوں نے ہماری آیا ت کو جھٹلایا وہ اپنی جانوں پر ظلم کرتے تھے
جس کو اللہ تعالیٰ ہدایت دیتا ہے وہی ہدایت یافتہ ہے اور جس کو گمراہ کردے وہ خسارے والے ہیں
اور بیشک ہم نے جہنم کے لیے بہت سے جن اور انسان پیداکیے ان کے دل تو ہیںلیکن وہ سمجھتے نہیں ہیں اور ان کی آنکھیں تو ہیں لیکن ان سے دیکھتے نہیں ہیںاوران کے کان تو ہیں لیکن ان سے سنتے نہیں ہیں،وہ جانوروں جیسے ہیں بلکہ ان سے بڑھ کرگمراہ ہیں یہی لوگ تو غافل ہیں
اوراللہ تعالیٰ کے لیے بہت ہی پیارے نام ہیں ان سے اﷲ تعالیٰ کو پکارو اور انہیں چھوڑ دو جو ذات ِ اقدس کے ناموں میں ٹہڑے چلتے ہیں انہیں ان کے اعمال کا بدلہ ملے گا
اور ان میں ہم نے ایک جماعت پیداکی جو حق کے ساتھ راہ دکھاتی ہے اور حق کے ساتھ ہی عدل و انصاف کرتی ہے
اور جن لوگوں نے ہماری آیات کو جھٹلادیاہم آہستہ آہستہ انہیں اپنی گرفت میں لے لیں گے اس طرح کہ انہیں علم ہی نہیں ہوگا
اور میں انہیں مہلت دیتا ہوں یقینا میری خفیہ تدبیریں بڑی پکی ہوتی ہیں
کیا انہوں نے اس بات پر دھیان نہیں دیا کہ ان کے اس رفیق (صلی اﷲ تعالیٰ علیہ وسلم) کو کسی قسم کا جنون نہیں ہے وہ تو صرف کھلم کھلا نذیر ہیں
کیا انہوں نے آسمانوں اور زمین کی وسیع سلطنت کو نہیں دیکھا؟ کہ جو کچھ اللہ تعالیٰ نے پیدا کیا اس پر نظر نہیں ڈالی؟ ہو سکتاہے کہ ان کی موت قریب آگئی ہو اور قرآن پاک کے بعد وہ کس بات پر ایمان لائیں گے
جسے اﷲ تعالیٰ گمراہ کردے اسے کوئی ہدایت دینے والا نہیں اﷲ تعالیٰ تو انہیں چھوڑ دیتا ہے کہ وہ اپنی سر کشی میں بھٹکتے رہیں
محبوب(صلی اﷲ تعالیٰ علیک وسلم)! آپ سے قیامت کے بارے میں پوچھتے ہیں فرمادیجئے کہ اس کا علم صرف میرے ربِّ کریم کے پاس ہے اسے اپنے وقت پرصرف اﷲ تعالیٰ ہی ظاہر کر سکتا ہے، یہ واقعہ آسمانوں اور زمین کے لیے بڑا گِر اں ہے تمہارے پاس قیامت اچانک ہی آئے گی،محبوب(صلی اﷲ تعالیٰ علیک وسلم)! و ہ آپ سے یوں پوچھتے ہیں گویا آپ اس کی بحث میں پڑے ہیں ،فرمادیجئے اس کا علم صرف میرے اللہ کریم کے پاس ہے لیکن اکثر لوگوں کو اس کا پتہ نہیں ہے
فرمادیجئے میں بذات ِخود اپنی جان کے لیے نفع اور ضرر کا مالک نہیں ہوں سوائے اُس کے جو اللہ کریم چاہے اگر میں ذاتی طور پر غیب جانتا ہوتا تو کثرت سے خیر اکٹھی کرلیتا اورمجھے کسی قسم کی خرابی نہ چھوتی میں تو ایمان والی قوم کے لیے نذیر اور بشیر ہوں
وہ وہ ذات ہے جس نے تمہیں ایک جان سے پیدا فرمایااور اسی جان سے اس کا جوڑاپیدا کیا تاکہ اسے سکون ہو جب وہ اس کے ساتھ رہے پس جب وہ اس پر چھا گیا تو اس نے ہلکا سا بوجھ محسوس کیا اوراس بوجھ کو لے کر چلتی رہی جب وہ بوجھ بڑھ گیا تو ان دونوں نے اپنے پروردگار اﷲ تعالیٰ سے دعا کی اگر تو ہمیں نیک اولاد عطا کرے گا تو ہم شکر گزار بندے بن جائیں گے
جب وہ نیک بچہ دونوں کو اﷲ تعالیٰ نے عطا کر دیا تو پھر انہوں نے اُس میں اور شریک بنا دیئے جواللہ تعالیٰ نے عطا کیا تھا،ذات ِ ربانی ایسے شرکوں سے برترو اعلیٰ ہے
کیا وہ ایسوں کو شریک بناتے ہیں جو کچھ بھی پیدا نہیں کرسکتے اور خود مخلوق ہیں
اور نہ وہ ان کی مدد کرسکتے ہیں اور نہ اپنی جانوں کی مدد کر سکتے ہیں
محبوب(صلی اﷲ تعالیٰ علیک وسلم)! اگر آپ انہیں ہدایت کی دعوت دیں تو وہ آپ کی پیروی نہیں کریں گے، تم لوگوں(صحابہ) کے لیے برابر ہے کہ انہیں دعوت دو یا خاموشی اختیار کرو
یقیناً وہ لوگ جو اﷲ تعالیٰ کے بغیر اوروں کی عبادت کرتے ہیں وہ تمہاری طرح بندے ہی ہیں پھر ان کی عبادت کرو وہ تمہیں جواب دیں اگر تم سچے ہو
کیا ان کے پائوں ہیں جن سے وہ چل رہے ہیں؟کیا ان کے ہاتھ ہیں جن سے وہ پکڑ رہے ہیں؟ کیا ان کی آنکھیں ہیں جن سے وہ دیکھ رہے ہیں؟ کیا ان کے کان ہیں جن سے وہ سن رہے ہیں؟ فرما دیجئے ان سب شریکوں کو پوج لو پھر جو چال چل سکتے ہو میرے خلاف چلو اور مجھے بالکل مہلت نہ دو
بے شک میرا کار ساز وہ اللہ جل مجدہ ہے جس نے یہ کتاب اتاری ہے اور صالحین کا وہی والی ہوتا ہے
اوراﷲ تعالیٰ کو چھوڑ کر جن کی تم عبادت کرتے ہو وہ تمہاری امداد نہیں کر سکتے نہ اپنی جانوں کی مدد کر سکتے ہیں
اوراگر تم انہیں ہدایت کی طرف بلائو تو وہ بات سننے کو آمادہ نہیں ہیں،محبوب(صلی اﷲ تعالیٰ علیک وسلم)! آپ انہیں دیکھتے ہیں کہ وہ آپ کی طرف دیکھتے ہیں حالانکہ وہ دیکھ نہیں رہے ہیں
آپ (علیک الصلوٰۃوالسلام)درگزر سے کام لیں اور نیکی کا حکم دیں جاہلوں سے منہ پھیر لیں
اوراگر کسی وقت اے مخاطب تیرے ساتھ شیطان کی طرف سے کوئی چھیڑ چھاڑ ہو تو اللہ تعالیٰ کی پناہ میں آ بیشک وہ سدا سننے والا وسیع علم والا ہے
بیشک وہ لوگ جو پرہیزگار ہیں جب شیطان کی طرف سے انہیں کچھ خیال آتا ہے تو وہ فوراً محتاط ہوجاتے ہیں اور انہیں بات سوجھنے لگتی ہے
اور شیطانوں کے بھائی انہیں کجروی میں آگے کھینچتے چلے جاتے ہیں اور کھینچنے میں کوتاہی نہیں کرتے
ور جب آپ ان کے پاس کوئی نشانی لے کے نہیں آتے تو وہ کہتے ہیں آپ نے ایسی نشانی گھڑ کیوں نہیں لی، فرمادیجئے میں تو اس کی پیروی کرتا ہوں جو میری طرف وحی ہوتی ہے یہ تمہارے ربّ کریم کی طرف سے بصیرتیں ہیں اورایمان والی قوم کے لیے ہدایت اور رحمت ہے
اور جب قرآن ِحکیم پڑھا جارہا ہو تو اسے توجہ سے سنو اور خاموش رہو تاکہ تم پر رحم کیا جائے
اور اپنے جی میں عاجزی کرتے ہوئے اور ڈرتے ہوئے اپنے پروردگار کو یاد کرو اور زبان سے چلائے بغیر صبح کے وقت بھی اور شام کے وقت بھی یاد کرو اور غافلوں میں رہنے والے نہ ہو جائو
 یقیناً جو تمہارے رب کے مقرب ہیں اور اس کی عبادت سے تکبر نہیں کیا کرتے اور اس کی پاکی بیان کرتے رہتے ہیںا ور اسی کو سجدے کرتے ہیں