اﷲ تعالیٰ کا حکم تو آ چکا ہے اب جلدی نہ کرو ،وہ ذات پاک ہے اور تمہارے ان شرکوں سے بر تر و اعلیٰ ہے
وہ جس بندے پر بھی چاہتا ہے اپنے حکم سے فرشتوں کو وحی دے کر بھیجتا ہے کہ تم جا کر صرف ڈرائو کہ معبود صرف میں ہوں میرے بغیر کوئی معبود نہیں، لوگو! مجھ ہی سے ڈرو
اس نے آسمانوں اور زمین کو ٹھیک ٹھیک پیدا فرمایا ان کے شرکوں سے وہ پاک ہے
اس نے انسان کو ایک بوند سے پیدا کیا وہ اٹھ کر پھر کھلم کھلا جھگڑا کرنے لگ گیا
اور جانوروں کو بھی اس نے تمہارے لیے پیدا کیا ہے ان میں تمہارے گرم لباس ہیں اور بے شمار منفعتیں ہیں اور ان کے گوشت تم کھاتے ہو
اور تمہارے لیے ان میں حسن و خوبی ہے جب تم چرا کے واپس لے آتے ہو یا صبح تم چرانے نکلتے ہو
اور وہ تمہارے بوجھ اٹھاکر شہروں تک پہنچاتے ہیں جہاں تم مشقت کے بغیر پہنچ نہیں سکتے تھے بے شک تمہاراپروردگار مہربان اور رحم فرمانے والا ہے
اور یہ خچر، گھوڑے اور گدھے اس نے پیدا فرمائے تاکہ تم ان پر سوار بھی ہو اور یہ تمہارے لیے زیبائش بھی ہو اور وہ اور بھی پیدا فرمائے گا جن کا تمہیں علم بھی نہیں ہے
اور اﷲتعالیٰ کی طرف سیدھا راستہ جاتا ہے کچھ راستے ٹہڑے بھی ہیں اور اگر اﷲ تعالیٰ چاہتا تو تم سب کو ہدایت فرما دیتا
وہ وہ ذات ہے جس نے بادلوں سے تمہارے لیے پانی اتارا جسے تم پیتے ہو اور اسی سے سبزے اگتے ہیں جن میں تم جانوروں کو چراتے ہو
وہ اسی کے ذریعے تمہارے لیے کھیتیاں ، زیتون، کھجور ، انگور اور ہر قسم کے پھل اگاتا ہے، بے شک اس میں غور و فکر کرنے والی قوم کے لیے نشانیاں ہیں
اس نے تمہارے لیے رات اور دن ، سورج اور چاند کومسخر کیا ہے اور اسی کے حکم سے ستارے بھی مسخر ہیں بے شک اس میں عقل والی قوم کے لیے نشانیاں ہیں
اور جو اس نے زمین میں تمہارے لیے چیزیں پھیلائیں ان کے رنگ الگ الگ ہیں اس میں بھی یقینا ًسوچنے والی قوم کے لیے نشانی ہے
اور وہ ذات اقدس وہ ہے جس نے سمندر کو مسخر کر دیاتا کہ تم اس سے تازہ گوشت کھائو اور زیورات نکالو جنہیں تم پہنتے ہو اور  بحری جہازوں کو دیکھتے  ہو کہ وہ سمندروں کو چیرتے جا رہے ہیں تاکہ تم اﷲ تعالیٰ کا فضل تلاش کرو اوریہ کہ اس کے شکر گزار بن جائو
اوراس نے زمین میں بھاری پہاڑ ڈال دیئے تا کہ وہ تم کو لے کر لرزے نہیں اور دریا اور راستے بنائے تاکہ تم راستہ پائو
اور مختلف نشانیاں رکھیں اور لوگ ستاروں کے ذریعے راستہ پاتے ہیں
کیا وہ خالق جو تخلیق فرماتا ہے اس کی طرح ہو سکتا ہے جس کے ہاتھ میں تخلیق نہ ہو، کیا تم نصیحت اور غور حاصل نہیں کر سکتے؟
اور اگر تم اﷲ تعالیٰ کی نعمتوں کو گنو تو تم ان کو شمار نہیں کر سکتے بے شک اﷲ تعالیٰ بڑا بخشنے والا سدا رحم فرمانے والا ہے
اور اﷲ تعالیٰ جانتا ہے جو تم چھپاتے ہو اور جو ظاہر کرتے ہو
اورجن کی اﷲ تعالیٰ کو چھوڑ کے یہ عبادت کرتے ہیں وہ کسی شے کے خالق نہیں بلکہ وہ تو خود بنائے گئے ہیں
پھر وہ مردے ہیں زندہ نہیں اور انہیں پتہ نہیں ہے کہ کب انہیں اﷲ تعالیٰ کی سرکار میں حاضرہونا ہو گا
تمہارا معبود تو ایک ہی ہے وہ لوگ جو آخرت پر ایمان نہیں رکھتے ان کے دل منکر ہیں اور وہ مغرور ہیں
اس میں ذرا بھی شک نہیں کہ جو وہ چھپاتے اور جو وہ ظاہر کرتے ہیں اﷲ تعالیٰ جانتا ہے یقینا ًوہ غرور کرنے والوں کو پسند نہیں فرماتا
اور جب انہیں کہا جاتا ہے کہ تمہارے پروردگار نے کیا اتارا ہے تو وہ کہتے ہیں پہلے لوگوں کے قصے کہانیاں ہیں
تاکہ وہ اپنے بوجھ قیامت کے دن پورے کے پورے اٹھائیں اور ان لوگوں کے بھی بوجھ اٹھائیں جنہیں وہ جانے بغیر گمراہ کرتے ہیں، سنو سنو! جو وہ بوجھ اٹھا رہے ہیں وہ بدترین بوجھ ہے
ان سے پہلے لوگوں نے ایسے ہی فریب کیے تھے تو اﷲ تعالیٰ نے ان کی بنیادیں جڑوں سے اکھاڑ دیں ان کے اوپر چھت گر پڑے اور ان پر اس طرح عذاب آیا جس طرف ان کا شعور بھی نہیں تھا
پھر قیامت کے دن اﷲ تعالیٰ انہیں رسوا کرے گا اور فرمائے گا کدھر ہیں میرے وہ شریک جن کے بارے  تم بہت جھگڑا کرتے تھے،وہ علم والے لوگ کہیں گےیقینا آج رسوائی اور برائی کافروں کے لیے ہے
جنہیں اس حال میں فرشتوں نے مارا تھا کہ ان کی جانیں ظالم تھیں، اب وہ سامنے سلام پیش کرنا چاہیں گے اور کہیں گے ہم نے کبھی کوئی برائی نہیں کی تھی، کیوں نہیں اﷲ تعالیٰ یقینا ًتمہارے اعمال کو خوب جانتا ہے
پس تم جہنم کے دروازوں میں داخل ہو جائو تم نے وہاں ہمیشہ رہنا ہے وہ مغرور لوگوں کے لیے بد ترین ٹھکانہ ہے
اورجب پرہیزگاروں سے کہا گیا کہ تمہارے پروردگار نے کیا نازل فرمایا ہے تو انہوں نے جواباً کہا خیر ہی خیر ہے ان لوگوں کے لیے جو محسن ہیں اس دنیا میں بھی اچھائی ہے اور آخرت کا گھر تو بہت ہی بہتر ہے اور پرہیزگاروں کا گھر شاندار ہے
وہ آباد باغات ہیں جن میں یہ داخل ہوں گے ان کےنیچے نہریں بہتی ہیں ان کے لیے وہاں سب کچھ ہے جو وہ چاہیں گے اس طرح اﷲ تعالیٰ پرہیزگاروں کو بدلہ عطا فرماتا ہے
جن کی فرشتوں نے جان لی، وہ صاف ستھرے تھے، فرشتے انہیں کہتے ہیں تم پر سلام ہو اپنے اعمال کی وجہ سے جنت میں داخل ہو جائو
کیا وہ اس بات کے منتظر ہیں کہ ان کے پاس فرشتے آ جائیں یا آپ کے رب کا حکم آ جائے ؟ پہلے لوگوں نے بھی ایسا ہی کیا تھا اﷲ تعالیٰ ان کی جانوں پر زیادتی نہیں فرما رہے وہ تو اپنی جانوں پر خود زیادتی کر رہے ہیں
ان کے اعمال کی وجہ سے انہیں برائی پہنچی اور انہیں ان کے مذاقوں نے گھیر لیا
اورمشرکوں نے کہا اگر اﷲ تعالیٰ چاہتا تو ہم کسی اور کی عبادت نہ کرتے نہ ہی ہمارے باپ دادا کرتے اور نہ ہی اس کے حکم کے بغیر کسی شے کو حرام قرار دیتے، اسی طرح ان لوگوں نے بھی کیا ہے جو ان سے پہلے تھے، رسولوں کے ذمہ تو صرف صاف صاف بات کا پہنچانا ہے
اور بیشک ہم نے ہر قوم میں ایک عظیم الشان رسول بھیجا رسولوں نے کہا اﷲ تعالیٰ کی عبادت کرو شیطانوں سے بچو، پھر کچھ لوگ وہ تھے جنہیں اﷲ تعالیٰ نے ہدایت دے دی اور کچھ وہ جن پر گمراہی چھا گئی، تم زمین میں گھوم پھر کر دیکھ لوجھٹلانے والوں کا انجام کس طرح ہے
محبوب(صلی اﷲ تعالیٰ علیک وسلم)! اگر آپ کو ان کی ہدایت کی طمع ہے تو بے شک اﷲ تعالیٰ جسے گمراہ کرتا ہے وہ راستہ نہیں پا سکتا اور ایسوں کا کوئی مدد گار نہیں
وہ بڑے پختہ انداز سے اﷲ تعالیٰ کی قسمیں کھاتے ہیں کہ جو مر گئے ہیں انہیں اﷲ تعالیٰ کبھی نہیں اٹھائے گا، جی ہاں اﷲ تعالیٰ کا وعدہ سچا ہے لیکن اکثر لوگ جانتے نہیں ہیں
( اﷲ تعالیٰ انہیں اٹھائے گا) تاکہ انہیں وہ بات واضح کر دے جس میں انہیں اختلاف ہے اور تاکہ کافر جان لیں کہ وہ یقینا ًجھوٹے تھے
کسی شے کے لیے ہمارا کہنا صرف یہ ہوتا ہے جب ہم چاہیں کہ وہ ہو جائے تو فرماتے ہیں کہ’’ ہو جا‘‘ تو وہ ہو جاتی ہے
اور وہ لوگ جنہوں نے راہ ِ خدا میں ہجرت کی اس کے بعد کہ ان پر ظلم ہوا تھا ہم انہیں دنیا میں بہترین ٹھکانہ دیں گے اگر انہیں معلوم ہو تو آخرت کا اجر تو بہت ہی بڑا ہے
یہ وہ لوگ ہیں جو صبر کرتے ہیں اور اپنے رب پر بھروسہ کرتے ہیں
اور ہم نے آپ(علیک الصلوٰۃ والسلام) سے پہلے مردہی بھیجے ہیں جن کی طرف وحی کی اگر تمہیں معلوم نہیں تو اہل ذکر سے پوچھ لو
ان کے پاس واضح نشانیاں تھیں اور ان کے پاس صحیفے تھے اور محبوب(صلی اﷲ تعالیٰ علیک وسلم) ہم نے آپ کی طرف ذکر(قرآن) اتارا تاکہ آپ لوگوں کو بتائیں جو ان کی طرف اتارا گیا ہے تاکہ وہ غور و خوض کر لیں
کیا وہ لوگ جو برائیوں کے لیے مکاریاں کرتے ہیں وہ اپنے آپ کو پر امن سمجھتے ہیں ؟ اﷲ تعالیٰ انہیں زمین میں دھنسا دے یا اس طریقے سے عذاب آ جائے جو ان کے شعور میں بھی نہ ہو
یا وہ اِدھر ُادھر چل پھر رہے ہوں تو اﷲ تعالیٰ انہیں پکڑ لے وہ اﷲ تعالیٰ کو روک نہیں سکتے
یا انہیں کمزور کر کے ڈرا کے پکڑ لیں محبوب(صلی اﷲ تعالیٰ علیک وسلم) بیشک آپ کا پروردگار بڑا مہربان سدا رحم فرمانے والا ہے
کیا انہوں نے نہیں دیکھا ؟کہ اﷲ تعالیٰ نے جو چیزیں پیدا فرمائی ہیں ان کے سائے دائیں بائیں چلتے ہیں یہ سائےبھی گویا اﷲ تعالیٰ کے سامنے سجدہ ریز ہیں اور وہ بڑے عاجز ہیں
اور آسمانوں اور زمین میں جو جانور ہیں اور فرشتے ہیں (یا جو بھی شے ہے)سب اﷲ تعالیٰ کو سجدہ کرتے ہیں اور غرور نہیں کرتے
وہ رب سے ڈرتے ہیں وہ رب ان سے اوپر عظمتوں والا ہے اور وہ وہی کرتے ہیں جس کا حکم دیا جاتا ہے
اﷲ تعالیٰ نے فرمایا دو معبود نہ بنائو معبود تو ایک ہی ہے اورتم مجھ سے ہی ڈرو
اور جو کچھ آسمانوں اور زمین میں ہے سب اسی کا ہے اوردائمی عبادت بھی اسی کی ہے، توکیا اﷲ تعالیٰ کو چھوڑ کے تم کسی اور سے ڈرتے ہو؟
جو بھی کوئی تمہارے پاس نعمت ہے یہ اﷲ تعالیٰ کی عطا فرمودہ ہے پھر جب تمہیں تکلیف چھوتی ہے تو پھر اسی کی طرف چلا چلا کے جاتے ہو
پھر جب وہ ضرر دور کر دیتا ہے تو پھر ایک گروہ رب کریم کے ساتھ شریک ٹھہرانے لگ جاتا ہے
تاکہ جوہم نے انہیں عطا فرمایا ہے اس کا انکار کر دیں تم اس کائنات کی چیزوں سے لطف اندوز ہو لوتمہیں بہت جلد پتہ چل جائے گا
جو ہم نے انہیں رزق دیا ہے وہ جنہیں جانتے بھی نہیں ان کا حصہ اس رزق سے مقرر کر دیتے ہیں ، اﷲ تعالیٰ کی قسم تمہاری گھڑی ہوئی باتوں کے بارے تم سے ضرور پوچھا جائے گا
اور وہ اﷲ تعالیٰ کی بیٹیاں مقرر کرتے اور اپنے لیے وہ مقرر کرتے ہیں جو چاہیں حا لانکہ اﷲ تعالیٰ تو پاک ہے
اوران میں سے اگر کسی کو بیٹی کی خوش خبری دے دی تو اس کا چہرہ سیاہ ہو جاتا ہے اور وہ غصہ پیتا ہے
وہ قوم سے چھپ رہا ہوتا ہے کہ اسے بری خبر ملی ہے، کیااب اسے ذلت کے ساتھ قبول کر لے یا اسے مٹی میں گاڑ دے ، وہ بات بد ترین ہے جس کا یہ فیصلہ کرتے ہیں
وہ لوگ جو آخرت پر ایمان نہیں لاتے ان کی تو بدترین مثال ہے اور اﷲ تعالیٰ کی مثال اعلیٰ ترین ہے اور وہ بڑاغالب اور بڑی حکمت والا ہے
اورگر اﷲ تعالیٰ لوگوں کو ان کے ظلم کی وجہ سے گرفت فرمائے تو کائنات میں کوئی جانور بھی باقی نہ رہے وہ ایک مقررہ عرصے تک ڈھیل دیتا ہے جب وہ وقت آ جائے گا تو وہ ایک ساعت نہ اس سے پیچھے جائے گا نہ آگے جائے گا
اوراﷲ تعالیٰ کے لیے ایسی باتیں بناتے ہیں جو اپنے لیے پسند نہیں کرتے ان کی زبانیں خوبی کی امید میں جھوٹ گھڑتی ہیں،یقینا ًان کے لیے آگ ہے اور وہ پہلے ہی اس کی طرف بڑھائے جا رہے ہیں
اللہ تعالیٰ کی قسم! ہم نے مختلف قوموں کی طرف آپ سے پہلے رسول بھیجے، شیطان نے ان(لوگوں) کے سامنے ان کے اعمال خوبصورت کر دئیے آج بھی وہی اُن کا دوست بناہوا ہے ان کے لئے درد ناک عذاب ہے
ہم نے صرف اس لیے آپ پر کتاب اتاری تا کہ آپ لوگوں کے سامنے وہ کچھ بیان فرما دیں جس میں ان کا اختلاف ہے ، ایماندار قوم کے لیے یہ کتاب ہدایت اور رحمت ہے
اللہ کریم نے بادل سے پانی اتارا اور پھر اس پانی سے زمین کو موت کے بعد زندگی عطا فرما دی بے شک سننے والی قو م کے لئے اس میں نشانی ہے
اور یقیناً تمہارے لئے جانوروں میں بھی سوچنے کا مقام ہے ہم جو ان کے پیٹوں میں ہے گوبر اور خون کے درمیان سے خالص دودھ پلاتے ہیں جو پینے والوں کے لیے بڑا خوشگوار ہے
کھجور اورعناب کے پھل ہیں جو اچھا سا رزق بھی ہیں اور تم ان سے میٹھے شربت بھی بناتے ہو، بیشک اس میں عقل والی قوم کے لئے نشانی ہے
محبوب (صلی اﷲ تعالیٰ علیک وسلم)!آپ کے پروردگارنے شہد کی مکھی کے دل میں یہ بات ڈالی کہ پہاڑوں میں وہ اپنے چھتے بنائے ،درختوں میں بھی بنائے اور جوتم چھتے بناتے ہو ان پر بھی وہ اپنے گھربنائے
پھر اسے ارشاد ہوا کہ ہر قسم کے پھل کھااپنے رب کے راستوں پر قطار کیساتھ چل ان مکھیوں کے پیٹوں سے پینے کی وہ چیز نکلتی ہے جس کے رنگ الگ الگ ہیں اور اس میں لوگوں کے لئے شفا ء ہے،بے شک اس میں غور و فکر کرنے والی قوم کے لئے نشانی ہے
اور اللہ تعالیٰ نے تمہیں پیدا فرمایا ہے اور پھر وہ تمہیں موت دیتا ہے اورتم میں کچھ لوگ وہ بھی ہیں جو بیکار عمر تک پہنچ جاتے ہیں اور کیفیت یہ ہوتی ہے کہ بتانے کے بعد بھی اسے کچھ سمجھ نہیں آتی، بیشک اللہ تعالیٰ علم والا قدرت والا ہے
اور اللہ تعالیٰ نے تم میں سے بعض کو بعض پر رزق میں فضیلت عطا فرمادی ہے وہ لوگ جنہیں رزق میں فضیلت دے دی گئی ہے وہ رزق اپنے ماتحت غلاموں کو نہیں دیتے کہ وہ برابر ہو جائیں،کیا اللہ تعالیٰ کی نعمتوں کا تم انکار کر سکتے ہو؟
اور اللہ تعالیٰ نے تمہارے لیے تمہاری ہی جانوں میں سے تمہارے جوڑے بنائے اور انہی جوڑوںمیں سے تمہارے بیٹے او ر پوتے آئے، تمہیں اللہ تعالیٰ نے پاکیزہ چیزوں کا رزق عطافرمایا، وہ باطل پر ایمان رکھ کراللہ تعالیٰ کی نعمتوں کے منکرہیں
اور وہ اللہ تعالیٰ کو چھوڑکے ان کی عبادت کرتے ہیںجو آسمانوں اور زمین میں سے نہ توکچھ رزق دے سکتے ہیں اور نہ ان کی قدرت میں یہ بات ہے
پس اللہ تعالیٰ کے سامنے مثالیں مت پیش کرو یقیناً اللہ تعالیٰ جانتا ہے تم نہیں جانتے
اللہ تعالیٰ ایک غلام کی مثال پیش فرماتے ہیں جو کسی کی ملکیت ہے اس کی قدرت میں کچھ بھی نہیں ہے اور دوسری طرف وہ ہے جسے ہم نے اپنی طرف سے حسین وجمیل رزق عطا فرمایا ہے وہ اسے مخفی اور ظاہری دنیا میں خرچ کرتاہے، کیا وہ برابر ہیں؟ سب تعریفیں اللہ تعالیٰ کے لئے ہیں انسانوں میں سے اکثر بے خبر لوگ ہیں
اوراللہ تعالیٰ دو آدمیوں کی مثال پیش فرماتا ہے ان میں سے ایک تو گونگا ہے اس کے بس میں تو کچھ بھی نہیں ہے وہ تو اپنے مالک کے لئے بوجھ ہے وہ جدھر بھی بھیجا جاتا ہے بھلائی کے ساتھ واپس نہیں آتا، کیا وہ اور دوسرا جوعادلانہ حکم دیتا ہے اور وہ خود بھی صرا ط ِمستقیم پر ہے برابر ہو سکتے ہیں؟
اور آسمانوں اور زمین کا غیب اللہ تعالیٰ کے لئے ہے اورقیامت کا معاملہ تو صر ف آنکھ جھپکنے کی دیر ہے یا اس سے بھی قریب ہے یقیناً اللہ تعالیٰ ہر چیز پر قادر ہے
اور اللہ تعالیٰ نے تمہیں اپنی مائوں کے پیٹوں سے نکالا تم کچھ بھی نہیں جانتے تھے اس نے تمہیں کان ،آنکھیں اور دل عطا کیے تاکہ اس پر تم شکر ادا کرو
کیا یہ منکر پرندوں کی طرف نہیں دیکھتے ؟جو بالائی دنیا کی فضائوں میں مسخر ہیں وہاں انہیں اﷲ تعالیٰ ہی تھامتا ہے یقینا ًاس میں ایماندار قوم کے لیے نشانیاں ہیں
اور اللہ تعالیٰ نے تمہارے گھروں کو تمہارے لئے باعث سکون بنا یا ہے اور تمہارے لئے جانوروں کے چمڑوں سے خیمے بنائے تم انہیں اپنے کوچ اورقیام میں ہلکا پھلکا پاتے ہو اور بھیڑوں کی اون ہے، اونٹوں کی ببری ہے، بکریوں کے بال ہیں ان میں تمہارا سامان بھی ہے اور ایک وقت تک استعمال کی چیزیں بھی ہیں
اللہ تعالیٰ نے جسے تمہارے لئے پیدا فرمایا ہے اس کے سائے بھی رکھے ہیں اور تمہارے لئے پہاڑوں میں پناہ گاہیں بنائیں، تمہارے لئے ایسا لباس بھی بنایا ہے جو تمہیں گرمی سے بچاتا ہے اور ایسا لباس بھی ہے جو تمہیں جنگ میں (زخموں سے) بچاتا ہے اسی طرح اللہ تعالیٰ تم پر اپنی نعمتیں پوری فرماتاہے تاکہ تم اللہ کریم کے فرمانبردار بن جائو
محبوب(صلی اﷲ تعالیٰ علیک وسلم)! اگر وہ منہ پھیر لیں تو آپ کے ذمہ واضح طور پر صرف حقائق کو پہنچا ہے
وہ اللہ تعالیٰ کی نعمتوں کو جانتے ہیں اور جانتے ہوئے بھی انکاری ہو جاتے ہیں ان کی اکثریت کافروں کی ہے
اور جس دن ہم ہر امت سے ایک گواہ لائیں گے اور کافروں کو اس بات کی اجازت نہیں ہو گی اور نہ ہی ان کی توبہ قبول کی جائے گی
اور جب یہ ظالم جہنم کا عذ اب دیکھیں گے تو اس عذاب میں نہ تخفیف ہو گی اور نہ انہیں مہلت دی جائے گی
 جب مشرک اپنے شریکوں کو دیکھیں گے تو پکا ر اٹھیں گے اے ہمارے پروردگار! یہ وہ شریک ہیں جن کی تجھے چھوڑکر ہم عبادت کیا کرتے تھے وہ شرکاء بات واپس ان پر ڈ ال دیں گے کہ تم بالیقین جھوٹے ہو
اورکچھ دیر کے لیے سلامتی کی خاطر وہ اﷲ تعالیٰ کے سامنے آ کھڑے ہوں گے وہ اپنی گھڑئی ہوئی باتوں کو بھول جائیں گے
جن لوگوں نے کفر کیا اور اللہ تعالیٰ کے راستے سے روکا ان کے فساد کی وجہ سے سب پہلے عذابوں سے ان کا عذاب بڑھ کر ہو گا
اور جس دن ہر قوم پر اسی قوم کے افراد سے ایک گواہ لے آئیں گے اور محبوب ( صلی اﷲ تعالیٰ علیک وسلم)! ان سب پر آپ کو گواہ بنائیں گے اور ہم نے آپ پر ایسی کتاب نازل فرمائی ہے جس میں ہر شے کا بیان بھی ہے اور مسلمانوں کے لیے یہ کتاب ہدایت،رحمت اور بشارت بھی ہے
یقیناً اللہ تعالیٰ عدل اور احسا ن کا حکم دیتا ہے،قریبی رشتہ داروں کو دینے کا حکم دیتا ہے ، منکر باتوں اور بغاوت سے روکتا ہے وہ اس لیے نصیحت فرماتا ہے تاکہ تم نصیحت حاصل کرو
اورجب تم عہد کرو تو اﷲ تعالیٰ کے عہد کو پورا کرو عہد پختہ کر کے اسے مت توڑو،بے شک اللہ تعالیٰ کو تم نے عہد پر ضامن بنایا تھا، یقینا اللہ تعالیٰ تمہارے اعمال کو جانتاہے
اور اس عورت کی طرح مت ہو جائو جس نے سوت مضبوط کاتنے کے بعد ٹکڑے ٹکڑے کر دیا تم اپنی قسموں کو اپنے درمیان بہانہ بنا لیتے ہو، اگر کوئی قوم دوسری قوم سے مرتبے میں آگے بڑ ھی ہوئی ہو اللہ تعالیٰ تمہاری اس طرح بھی آزمائش فرماتا ہے جن باتوں پر تمہارااختلا ف تھا تمہیں قیامت کے دن کھول کر بتایا جائے گا
اگراللہ کریم چاہتا تو تمہیں ایک امت بنادیتا وہ جسے چاہتا ہے گمراہ کر دیتا ہے اور جسے چاہتا ہے ہدایت فرما دیتا ہے،تمہارے اعمال کے بارے میں تم سے ضرور سوال کیا جائے گا
اوراپنی قسموں کو دھوکے کا ذریعہ نہ بنائو کہ قدم جمنے کے بعد پھسل نہ جائیں اوراللہ تعالیٰ کے راستے سے روکنے کی بجائے تم بدی کو چکھو پھر تمہار ے لئے دردناک عذاب ہے
اللہ تعالیٰ کے عہد کے بدلے میں تھوڑی قیمت نہ لواگر تم جانتے ہو تو جو کچھ اﷲ تعالیٰ کے پاس ہے وہ تمہارے لیے بہتر ہے
جو تمہارے پا س ہے وہ تو ختم ہوجائے گا اورجو اللہ تعالیٰ کے پاس ہے اس نے باقی رہنا ہے ہم صبر کرنے والوں کو ان کے اعمال میں سے سب سے اچھے عمل کے مطابق ضرور بدلہ دیں گے
جو مرد یا عورت اچھا کام کرے اور مومن ہو تو ہم ضرور اسے اچھی زندگی عطا فرمائیں گے اور ہم انہیں ان کے سب سے اچھے عمل کے مطابق ضرور اجر عطا فرمائیں گے
سوجب آپ قرآن پاک کی تلاوت فرمائیں تو شیطان مردود سے اللہ تعالیٰ کی پناہ چاہیں
اس کاایمان والوں پر زور نہیں چلتا جو اپنے رب پر بھروسہ کرتے ہیں
اس کا غلبہ ان لوگوں پر ہے جو اس کے دوست ہیں اوران لوگوں پر بھی جو اسے اللہ تعالیٰ کا شریک مانتےہیں
جب ہم کوئی آیت کسی اور آیت کی جگہ بدل دیتے ہیں تو اﷲ تعالیٰ کو اچھی طرح علم ہے کہ وہ کیا نازل فرما رہا ہے تووہ لوگ کہتے ہیں کہ آپ تواپنی طرف سے گھڑ کے باتیں پیش کر رہے ہیں بلکہ ان کی اکثریت بے خبروں کی ہے
آپ (علیک الصلوٰۃ والسلام) فرما دیجئے حق اور سچ کے ساتھ اسے تو آپ کے رب کی طرف سے روح القدس نے اتارا ہے تاکہ اس کے ذریعے ایمانداروں کو ثابت قدم رکھیں اور یہ کتاب تو مسلمانوں کے لیے ہدایت اور بشارت ہے
اور ہمیں پتہ ہے وہ کہتے ہیں اسے کوئی انسان سکھاتا ہے وہ زبان جس پر وہ طنز کر رہے ہیں وہ تو عجمی ہے اور یہ تو واضح اور کھلی عربی زبان ہے
یقیناً وہ لوگ جو اﷲ تعالیٰ کی آیتوں پر ایمان نہیں لاتے اﷲ تعالیٰ انہیں راستہ نہیں سجھاتا اور ان کے لیے دردناک عذاب ہے
بیشک جو اﷲ تعالیٰ کی آیتوں پر ایمان نہیں رکھتے جھوٹ وہ لوگ گھڑتے ہیں اور وہی لوگ تو جھوٹےہیں
جو ایمان لانے کے بعد اﷲ تعالیٰ کا انکار کرے( تو یہ غلط روش ہے)ہاں جس آدمی پر زبردستی کر دی گئی ہو اور اس کا دل ایمان پر مطمئن ہو ( تو اس پر گناہ نہیں) ہاں جس نے کفر کے لیے اپنے سینے کو کھول دیا تو ایسے لوگوں پر اﷲ تعالیٰ کا غضب بھی ہے اور دردناک عظیم عذاب بھی ہے
یہ اس لیے ہے کہ انہوں نے آخرت کی زندگی پر دنیوی زندگی کو ترجیح دی اور یقینا اﷲ تعالیٰ کافر قوم کو ہدایت نہیں فرمایا کرتا
یہ وہ لوگ ہیں جن کے دلوں پر، جن کے کانوں پر اور جن کی آنکھوں پر اﷲ تعالیٰ نے مہر لگا دی ہے اور یہ غافل لوگ ہیں
اس میں کوئی شک نہیں کہ بیشک آخرت میں ان کو خسارہ ہو گا
پھر آپ (علیک الصلوٰۃ والسلام) کا پروردگار ان لوگوں کے لیے جنہوں نے آزمائشوں کے بعد ہجرت کی پھر راہ ِ خدا میں جہاد کیا اور صبر کیا یقینا آپ کا پروردگار ان سب باتوں کے بعد بڑابخشنے والا سدارحم فرمانے والا ہے
جس دن ہر جان اپنے جی کے بارے میں بحث کرنے  کے لیے آئے گی تو ہر جان کو ان کے اعمال کا پورا پورا بدلہ دیا جائے گا ان پر زیادتی نہیں ہو گی
اﷲ تعالیٰ نے ایک بستی کی مثال بیان فرمائی ہے جو پر امن اور اطمینان والی تھی ہر جگہ سے وسیع رزق اس کے پاس آ جاتا تھا  پھر بستی نے اﷲ تعالیٰ کے احسان کا انکار کر دیا، اﷲ تعالیٰ نے ان کے کرتوتوں کی وجہ سے انہیں بھوک اور خوف کا لباس چکھا دیا
اوربیشک ان کے پاس انہی میں سے عظیم المرتبت رسول(علیہ الصلوٰۃ والسلام) تشریف لے آئے توانہوں نے ان کی تکذیب کر دی پس انہیں عذاب نے آ لیا وہ ظالم تھے
پس تم کھائو جواﷲتعالیٰ نے تمہیں حلال اور پاکیزہ رزق دیا ہے اور اﷲ تعالیٰ کی نعمت کا شکر ادا کرو اگر تم اس کی عبادت کرتے ہو
اس نے تم پر مردار ، خون، خنزیر کا گوشت اور جسے اﷲ تعالیٰ کے بغیر کسی اور کا نام لے کر ذبح کیا جائے اسے حرام قرار دیا ہے پھر اگر کوئی لاچار ہو جائے وہ بغاوت کرنے والا بھی نہ ہو اور زیادتی کرنے والا بھی نہ ہو توبیشک اﷲ تعالیٰ بڑابخشنے والاسدا رحم فرمانے والا ہے
بطور وصف تمہاری زبانیں جھوٹ بیان کریں تو تم نہ کہو کہ یہ حلال ہے اور یہ حرام ہے تاکہ اﷲ تعالیٰ پر جھوٹ گھڑو یقینا ًجو اﷲ تعالیٰ پر جھوٹ گھڑتے ہیں وہ فلاح نہیں پاتے
یہ تھوڑا سا(دنیوی) سامان ہے اس کے بعد ان کے لیے دردناک عذاب ہے
جو یہودی لوگ ہیں ان پر ہم نے وہ چیزیں حرام کیں جو ہم آپ کے سامنے پہلے ہی بیان کر چکے ہیں ہم نے ان پر کوئی زیادتی نہیں کی وہ اپنی جانوں پر خود زیادتی کرتے تھے
پھر یقینا آپ (علیک الصلوٰۃ والسلام) کا پروردگار ان لوگوں کے لیے جنہوں نے  بے خبری میںبرے اعمال کیے پھر اس کے بعد توبہ کر لی اپنے آپ کو سنوار لیا تو یقینا ًان باتوں کے بعد اﷲ تعالیٰ بڑا بخشنے والاسدا رحم فرمانے والا ہے
یقینا ًابراہیم (علیہ السلام)پوری امت تھے اﷲ تعالیٰ کے فرمانبردار،اور اﷲ تعالیٰ کے لیے یکسو ہو جانے والے اور مشرکوں میں سے نہیں تھے
اﷲ تعالیٰ کی نعمتوں کے شکر گزار تھے، اﷲ تعالیٰ نے انہیں چن لیا تھا اورانہیں صراط ِ مستقیم کا راستہ دکھا دیا تھا
اور ہم نے انہیں دنیا میں بھی خوبی دی اور آخرت میں بھی وہ صلاحیت والے لوگوں میں شامل ہوں گے
پھر محبوب(صلی اﷲ تعالیٰ علیک وسلم) !ہم نے آپ کی طرف وحی کی کہ آپ ابراہیم(علیہ الصلوٰۃ والسلام) کی ملت اور ان کی سنت کا انداز اپنائیں جو یکسوئی کے ساتھ اﷲ تعالیٰ کے ہو گئے تھے اور مشرکوں میں شامل نہیں ہوئے تھے
ہفتہ تو ان لوگوں کے لیے مقرر کیا گیا تھا جنہوں نے اس میں اختلاف کیا تھااور آپ (علیک الصلوٰۃ والسلام) کا پروردگار قیامت کے دن ان کے اختلافات کے درمیان فیصلہ فرما دے گا
محبوب(صلی اﷲ تعالیٰ علیک السلام)! آپ اپنے رب کی طرف دانائی اورحسین نصیحتوں کے ساتھ لوگوں کو دعوت دیں اور جب ان سے بحث فرمائیں تو بہترین طریقے کو اپنائیں، یقینا آپ کا پروردگار یہ خوب جانتا ہے جو اس کا راستہ چھوڑ گیا ہے اور انہیں بھی خوب جانتا ہے جو سیدھے راستے پرہیں
اور اگرتم نے بدلہ ہی لینا ہو تو اتنا ہی بدلہ لو جتنی تمہیں تکلیف پہنچائی گئی تھی لیکن اگر تم صبر کروتو یہ صبر کرنے والوں کے لیے بہتر ہے
اور محبوب (صلی اﷲ تعالیٰ علیک وسلم)! آپ صبر فرمائیں اور آپ کا صبر صرف اﷲ تعالیٰ کی مدد سے ہے اور ان پر غم نہ کھائیں اور ان کی مکاریوں سے آپ تنگی میں نہ پڑیں
یقینا ًاﷲ تعالیٰ ان لوگوں کے ساتھ ہے جو پرہیزگار ہیں اور ان لوگوں کے ساتھ ہے جو انسانیت سے حسن ِ سلوک کرتے ہیں