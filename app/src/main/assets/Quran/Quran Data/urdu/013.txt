الف لام میم را،یہ کتاب کی آیات ہیں اور جو آپ(علیک الصلوٰۃ والسلام) کے رب کی طرف سے آپ کی پاس آیا ہے وہ حق ہے لیکن اکثر لوگ اس پر ایمان نہیں لاتے
اللہ وہی ہے جس نے آسمانوں کو ستونوں کے بغیراُٹھا رکھاہے جو تم دیکھ رہے ہو پھراُس نے عرش پراقتدار سنبھالااوراُس نے سورج اور چاند کو مسخر کیاہر شے ایک مقررہ عرصے تک چل رہی ہے وہ ہر کام کی تدبیر فرماتا ہے آیات کھول کر بیان کرتا ہے تاکہ تمہیں رب سے ملنے کا یقین ہو جائے
اوروہ وہ ذات ِاقدس ہے جس نے زمین کو پھیلا دیااور اُس نے زمین میں پہاڑ اور نہریں اور ندیاں پیدا فرمائیں اور ہر قسم کے پھلوں میں سے جوڑا جوڑا پیداکیا، کیارات دن کو ڈھانپ لیتی ہے ؟بیشک اس میں سوچنے والی قوم کے لیے نشانیاں ہیں
اورزمین میں ٹکڑے ہیںجو ساتھ ساتھ ملے ہوئے ہیں اور انگوروں کے باغات ہیں،کھتیاںہیں اورکھجوریں ہیں جو ایک تھالے میں ہیں اور جو ایک تھالے میں نہیں ہیں انھیں ایک پانی دیا جاتا ہے لیکن بعض کو بعض پر ذائقہ میں فضیلت ہے بیشک اس میں عقل والی قوم کے لیے نشانیاں ہیں
اوراگر آپ کو تعجب ہے تو اُن کا قول اس سے بڑھ کر تعجب والا ہے کہ جب ہم مٹی ہو جائیں گے تو کیا  ہمیں ایک نئی تخلیق ملے گی یہ وہ ہیں جنھوں نے اپنے رب کا انکار کیا ہے اور یہی وہ ہیں جن کے گلوں میں طوق ہوگااور وہ جہنم والے ہیں وہ اس میں ہمیشہ رہیں گے
وہ اچھائی سے پہلے برائی کے لیے جلد بازی کرتے ہیں حالانکہ اُن سے پہلے بہت سے عذاب کے واقعات گزر چکے ہیں اور بیشک آپ کا پروردگار لوگوں کی زیادتیوں کے باوجود بخشنے والا ہے اور یقیناً اس کی گرفت بھی بہت سخت ہے
کافر کہتے ہیں کہ رب کی طرف سے ان پر کوئی نشانی کیوں نازل نہیں کی گئی، محبوب( صلی اﷲ تعالیٰ علیک وسلم)!آپ تو اللہ تعالیٰ سے ڈرانے والے اور سب قوموں کے ہادی ہیں
اوراللہ تعالیٰ جانتا ہے جو کسی بھی مونث کے پیٹ میں ہوتاہے اور جس طریقے سے رحم بڑھتے اور گھٹتے ہیں اورہر شے ا للہ تعالیٰ کے ہاں ایک انداز ے کے مطابق ہے
وہ غیب اور شہادت کا جاننے والا بڑائی اور عظمت والا ہے
تم میں سے کوئی بات کو چھپائے یا بات کو اونچا کرے اور جو رات میں چھپا ہے یا دن کو چلتا پھرتا ہے سب برابر ہیں
ہر آدمی کے لیے اﷲ تعالیٰ کے اُس کے سامنے اور پیچھے پہرے دار ہیں جواللہ تعالیٰ کے حکم سے اُس کی نگرانی کرتے ہیں یقینا ًاللہ تعالیٰ کسی قوم کی حالت کو نہیں بدلتاجب تک کہ وہ اپنی جانوںکو تبدیل نہ کر دیں اورجب اللہ تعالیٰ کسی قوم کے ساتھ سختی چاہتا ہے تو اُسے لوٹانے والا کوئی بھی نہیں ہوتااور اللہ تعالیٰ کے مقابلے میں کوئی مدد گار نہیں ہے
وہ ذاتِ ِاقدس وہ ہے جو تمہیں بادل کی بجلی دکھاتا ہے کبھی تم اُس سے ڈرتے ہوکبھی اُس سے اُمید رکھتے ہو اوروہ وہی ہے جو بھاری بھاری بادل اُٹھاتا ہے
اورکڑک اُس کی حمد کی تسبیحیں کہتی ہیں اور فرشتے بھی اُس کے خوف سے تسبیحیں کہتے ہیں اوروہ کڑک اور بجلی بھیجتا ہے جسے چاہتا ہے پہنچاتا ہے اوروہ اللہ تعالیٰ کے بارے میں جھگڑتے ہیں حالانکہ اُس کی گرفت بہت ہی سخت ہے
اُسی کے لیے دعوت ِ حق ہے اور جن کی وہ اللہ تعالیٰ کو چھوڑ کر عبادت کرتے ہیں اور پکارتے ہیںوہ انہیں کچھ بھی جواب نہیں دیں گے جس طرح کوئی آدمی اپنے دونوں ہاتھ پانی کی طرف پھیلاتا ہے تاکہ پانی اُس کے منہ تک پہنچ جائے لیکن وہ پہنچنے والا نہیں اور کافروں کی دعائیں تو بھٹکتی ہی رہتی ہیں
اورجو بھی آسمانوں اور زمین میں ہے وہ خوشی اور نا خوشی اﷲ تعالیٰ کے لیے سجدہ کرتا ہے اور اُن کے سائے بھی اللہ تعالیٰ کے لئے صبح و شام سجدہ ریز ہوتے ہیں
فرما دیجئے کہ آسمانوں اور زمین کا پروردگارکون ہے؟ پھر آپ(علیک الصلوٰۃ والسلام) فرمادیں کہ اللہ تعالیٰ ہے پھر آپ فرمائیں کہ تم نے اس کو چھوڑ کر کچھ اور حمایتی بنا لئے ہیں یہ تو اپنی جانوں کے لئے بھی نفع ا ور نقصان کے مالک نہیں ہیں،فرمادیجئے کیا نابینا اوربینا برابر ہیں ؟کیا اندھیرے اور نور برابر ہیں؟کیا جنہیں ان لوگوں نے اللہ تعالیٰ کا شریک بنا رکھا ہے انہوں نے اس قسم کی مخلوق پیدا کی ہے جس طرح اللہ تعالیٰ نے پیدا فرمائی ہے اور اُن پر اس مخلوق میں مشابہت ہوگئی ہے؟ فرمادیجئے اللہ تعالیٰ ہی ہر چیز کا خالق ہے اور وہ واحد بھی ہے اور زبردست بھی ہے
اُس نے آسمان سے پانی اُتاراوادیاں اپنے اپنے اندازوں کے مطابق بہہ رہی ہیں پھرسیلاب نے ابھرتا ہوا جھاگ اُٹھا لیااور جسے آگ میں وہ دھونکتے ہیں زیور بنانے یا سامان تیار کرنے کے لئے اس پر بھی اسی طرح جھاگ اُٹھتا ہے اللہ تعالیٰ اسی طرح حق اور باطل کو بیان فرماتا ہے پس جھاگ تو سوکھ کر رائیگاں چلا جاتا ہے اور جو چیز لوگوں کے لئے مفید ہوتی ہے وہ زمین میں باقی رہتی ہے اللہ تعالیٰ اسی طرح مثالیں پیش فرمایا کرتے ہیں
ان لوگوں کے لئے جنھوں نے اپنے رب کا حکم مانابہت ہی بہتری ہے اور جو لوگ اللہ تعالیٰ کے احکام کو نہیں مانتے اگر اُن کے لئے جو زمین میں ہے وہ بھی اور اس جتنا اور بھی ہو تاکہ وہ فدیہ دے سکیں تو وہ لازماً فدیہ دیں گے اُن کے لئے بدترین حساب ہے اور اُن کا ٹھکانہ جہنم ہے اور وہ گزر بسر کی بدترین جگہ ہے
بھلاجو جانتا ہے کہ یہ قرآن آپ کے پروردگار کی طرف سے حق نازل ہوا ہے، کیا وہ اس کی طرح ہے جواس حق سے اندھا ہے؟نصیحت توعقل والے ہی حاصل کرتے ہیں؟
جو اللہ تعالیٰ کے عہد کو پورا کرتے ہیں اوراُس کے عہد کو توڑتے نہیں
اور جس صلح رحمی کا اللہ تعالیٰ نے حکم دیا ہے وہ صلح رحمی کرتے ہیں وہ اپنے رب سے ڈرتے ہیں اور بڑے حساب کا انہیں کھٹکا رہتا ہے
اورجنھوں نے اپنے رب کی رضا چاہنے کے لئے صبر اختیار کیا،نماز قائم کی، جو ہم نے اُن کو رزق دیا ہے اُسے پوشیدہ اور ظاہر خرچ کرتے رہے اور انھوں نے اچھائی کے ساتھ برائی کو روک کے دور کیا،یہ وہ لوگ ہیں جن کے لئے عاقبت کا گھر ہے
وہ آباد باغوں میں اپنے باپ دادا، اپنی بیویوں اور ان کی اولاد وغیرہ جو صلاحیت والے ہیں داخل ہوں گے اور فرشتے جنت کے ہر دروازے سے ان کے پاس آئیں گے
اور کہیں گے تم نے صبر کیا تمہیں سلام ہو یہ عاقبت کا گھربہترین ہے
اوروہ لوگ جو اللہ تعالیٰ کے عہد کو پختہ باندھنے کے بعد توڑتے ہیںاور جسے ملانے کا اﷲ تعالیٰ نے حکم دیا ہے اسے بھی توڑتے ہیں اور زمین میں فساد مچاتے ہیں ان کے لیے پھٹکار اور آخرت کا بد ترین گھر ہے
اللہ تعالیٰ جس کے لئے چاہتا ہے رزق وسیع کر دیتا ہے اور جس کے لئے چاہتا ہے تنگ کر دیتا ہے اور کافر تو دنیوی زندگی پر بے حد فریفتہ اور خوش ہیں حالانکہ دنیوی زندگی تو آخرت کے مقابلے میں صرف حقیر سا سامان ہے
اورکافر کہتے ہیں رب کی طرف سے اِن پر کوئی آیت کیوں نہیں اُتاری گئی؟ فرما دیجئے اللہ تعالیٰ جسے چاہتا ہے گمراہ کرتا ہے اور اپنی طرف اُسی کو راستہ دیتا ہے جو اُدھر پلٹنے والا ہو
جو لوگ ایماندار ہیں اللہ تعالیٰ کے ذکر سے اُن کے دل مطمئن ہو جاتے ہیں،سنواور آگاہ رہو! اللہ تعالیٰ کی یاد دلوں کو مطمئن کر دیا کرتی ہے
یہ وہ لوگ ہیں جو ایمان اور نیک اعمال والے ہیںان کے لئے خوشخبری ہے اوران کا بہترین انجام ہے
ہم نے آپ کو ایک ایسی قوم میں بھیجا جن سے پہلے کئی ایسی قومیں گزر چکی ہیں تاکہ آپ ان کے سامنے وہ پڑھیں جو ہم آپ کو وحی فرما رہے ہیں وہ رحمان کے منکربھی ہیں،آپ( علیک الصلوٰۃ و السلام) فرما دیجئے وہ میر ا پروردگار ہے اُس کے بغیر کوئی معبود نہیں میرا اُسی پر بھروسا ہے اور اُسی کی طرف واپسی ہے
اور اگر قرآن ایسا ہوتا کہ اُس سے پہاڑ چلا دیئے جاتے یا اس سے زمین ٹکڑے ٹکڑے ہوجاتی یا اُس کے ذریعے مردے بولنے لگ جاتے( تو بھی یہ کافر ایمان نہ لاتے) یہ سارے معاملات اﷲ تعالیٰ کے لیے ہیں، کیا ایماندار اس بات سے نا امید نہیں ہوئے کہ اگر اﷲ تعالیٰ چاہتا تو سب لوگوں کو ہدایت دے دیتا کافروں کو ان کے کرتوتوں کی وجہ سے سدا کوئی صدمہ ملتا رہے گا یاان کے گھر کے قریب کوئی مصیبت اترتی رہے گی پھر اﷲ تعالیٰ کا وعدہ آ جائے گا بے شک اﷲ تعالیٰ اپنے وعدے کے خلاف نہیں کرتا
محبوب(صلی اﷲ تعالیٰ علیک وسلم )!آپ سے پہلے رسولوں کا مذاق اُڑایا گیامیں نے کافروں کو مہلت دی پھر میں نے اُن کو پکڑ لیاتو پھر میرا پکڑنا کیسا عجیب و غریب تھا
بھلا وہ ذات ِپاک جو ہر جان کے اعمال کو جانتی ہے، توانھوں نے اللہ تعالیٰ کے ساتھ اور شریک بنا رکھے ہیں، فرما دیجئے ا ن شریکوں کا نام لو، کیا تم زمین کی ایسی چیز اﷲ تعالیٰ کو بتانا چاہتے ہو جسے اﷲ تعالیٰ نہیں جانتا یا تم سرسری باتیں کر رہے ہو؟ کافروں کے لیے ان کی چالیں بڑی مزین ہیں انہیں اﷲ تعالیٰ کے راستے سے روک دیا گیا ہے جسے اﷲ تعالیٰ گمراہ کر دے اس کا کوئی ہادی نہیں
اُن کے لئے دنیا میں عذاب ہے اور آخرت کا عذاب تو بہت سخت ہے اور اللہ تعالیٰ سے ان کو بچانے والا کوئی نہیں ہوگا
اس جنت کی مثال جس کا وعدہ پرہیزگاروں کودیا گیا ہے جس کے نیچے نہریں بہتی ہیں اُس کے پھل دائمی ہیں اور اُس کا سایہ بھی ہمیشہ رہے گا پرہیزگاروں کے لیے یہ آخرت کا گھر ہے اور کافروں کا انجام تو جہنم ہے
اورجنہیں ہم نے کتاب دی ہے وہ تو آپ کی طرف اتارے ہوئے پر خوش ہوتے ہیں اور کچھ گروہ ایسے بھی ہیں جو قرآن کے کچھ حصے کا انکار کر دیتے ہیں، آپ (علیک الصلوٰۃ والسلام) فرما دیں مجھے تو صرف یہ حکم ملا ہے کہ میں اﷲ تعالیٰ کی عبات کروں اس کے ساتھ کسی کو شریک نہ ٹھہرائوں میں اس کی طرف بلاتا ہوں اور اسی کی طرف میرا رجوع ہے
اورہم نے یہ کلام عربی زبان میں اتارا ہے یہ اﷲ تعالیٰ کا حکم ہے، اے مخاطب! اگر علم کے بعد بھی تو ان کی خواہشات کے پیچھے چلتا رہے گا تو پھر تیرا اﷲ تعالیٰ کے مقابلے میں نہ تو کوئی ولی ہے اور نہ کوئی بچانے والا ہے
اورہم نے آپ(علیک الصلوٰۃ والسلام) سے پہلے رسول بھیجے ان کی بیویاں بھی تھیں اور اُولادیں بھی تھیں اور کسی رسول کے اختیار میں یہ نہیں ہے کہ اللہ تعالیٰ کی اجازت کے بغیرکوئی معجزہ دکھا دے ہر عرصے کے لئے ایک تحریر ہے
اللہ تعالیٰ جسے چاہتا ہے مٹا دیتا ہے اور جسے چاہتا ہے اسے ثابت رکھتا ہے اُسی کے پاس کتاب کی اصل ہے
اگر محبوب(صلی اﷲ تعالیٰ علیک وسلم)! جس کا وعدہ ہم ان سے کر رہے ہیں آپ کو دکھا دیں یا آپ کو وصال دے دیں تو آپ کے ذمہ تو بات پہنچانی ہے حساب لینا تو ہمارا ہی کام ہے
کیا ان کافروں کو دکھائی نہیں دیتا؟ کہ ہم زمین کوان کے اردگرد کے کناروں سے تنگ کرتے چلے جارہے ہیں حکم تو اللہ تعالیٰ ہی فرماتا ہے جسے پیچھے ہٹاے والا کوئی نہیں ہے اور وہ جلد حساب لینے والا ہے
اوران سے پہلے لوگوں نے بھی چالیں چلیں ان سب چالوں کا انجام تو اﷲ تعالیٰ کے ہاتھوں میں ہے، جو کوئی جان بھی عمل کرتی ہے اﷲ تعالیٰ اسے خوب جانتا ہے اور کافروں کو جلد پتہ چل جائے گاکہ عاقبت کا گھر کس کا ہے
اورکافر بکتے ہیں کہ آپ(علیک الصلوٰۃ والسلام) اللہ تعالیٰ کے رسول نہیں ہیں،فرما دیجئے کہ اللہ تعالیٰ اس بات کا میرے اور تمھارے درمیان کافی گواہ ہے اور ہر وہ آدمی بھی گواہ ہے جس کے پاس کتاب ِحق کا علم ہے