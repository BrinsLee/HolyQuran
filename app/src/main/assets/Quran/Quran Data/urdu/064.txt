جوشے بھی آسمانو ں اور زمین میں ہے وہ اﷲ تعالیٰ کی تسبیح کرتی ہے بادشاہی اسی کی ہے اور اسی کی تعریفیں ہیں اور وہ ہر شے پر قادر ہے
وہ وہی ہے جس نے تمہیں پیدا فرمایاتو تم میں سے کچھ کافر ہیں اور کچھ مومن ہیں اور تمہارے اعمال کو اﷲ تعالیٰ دیکھتا ہے
اس نے آسمانوں اور زمین کوٹھیک ٹھیک پیدا فرمایا اور تمہاری تصویریں کھینچیں تو تمہاری تصویریں بہت اچھی بنائیں اور اسی کی طرف واپسی ہے
وہ جانتا ہے جو آسمانوں اور زمین میں ہے اور جانتا ہے جو تم چھپاتے ہو اور جو تم ظاہر کرتے ہو اﷲ تعالیٰ سینے کے بھیدوں کو جاننے والا ہے
کیا تمہارے پاس پہلے کافروں کی خبریں نہیں آئیں انہوں نے اپنے معاملے کا وبال چکھ لیا اور ان کے لیے دردناک عذاب ہے
یہ اس لیے ہے کہ ان کے پاس ان کے رسول واضح نشانیاں لے کے آئے اور وہ کہتے تھے کہ ایک بشر ہماری ہدایت کے لیے آ گیا ہے؟ انہوں نے انکار کر دیااور منہ موڑ لیا پھر اﷲتعالیٰ نے بھی غنا برتی اور اﷲ تعالیٰ غنی اور قابل ِ تعریف ہے
کافروں نے یہ گمان کیا ہے کہ انہیں ہر گز اٹھایا نہیں جائے گا آپ (علیک الصلوۃ والسلام) فرما دیں جی ہاں مجھے اپنے پروردگار کی قسم تم ضرور ضرور اٹھائے جائو گے پھر تمہیں لازماً بتایا جائے گا تمہارے اعمال کیا تھے اور یہ اﷲ تعالیٰ پر بہت آسان ہے
تو تم اﷲ تعالیٰ اور اس کے رسول پر ایمان لائو اور اس نور پر بھی جو ہم نے اتارا ہے اﷲ تعالیٰ تمہارے اعمال کی خبر رکھتا ہے
جس دن وہ تمہیں جمع ہونے والے دن کے لیے اکٹھا کرے گا یہ دن ہے جو ہار جیت کا دن ہے اور جو اﷲتعالیٰ پر ایمان لاتا ہے اور اچھے کام کرتا ہے اﷲ تعالیٰ اس کی برائیاں مٹا دیتا ہے اﷲ تعالیٰ اسے ایسے باغوں میں داخل کرے گا جن کے نیچے نہریں بہتی ہیں وہ لوگ ہمیشہ اس میں رہیں گے یہ ہے عظیم کامیابی
اور جو لوگ کافر ہوئے اور ہماری آیات کو جھٹلایا وہ جہنمی ہیں اور اس میں ہمیشہ رہیں گے اور وہ بد ترین ٹھکانہ ہے
کوئی مصیبت بھی اذن ِ الٰہی کے بغیرنہیں آتی جو اﷲ تعالیٰ پر ایمان رکھتا ہے وہ اس کے دل کو راستہ دکھا دیتا ہے اﷲ تعالیٰ ہر چیز کو جانتا ہے
تم اﷲ تعالیٰ کی اطاعت کرو اور اﷲ تعالیٰ کے رسول کی اطاعت کرو اگر تم نے منہ پھیر لیا تو ہمارے رسول کے ذمہ واضح طور پر بات کو پہنچانا ہے
اﷲ تعالیٰ اس کے بغیر کوئی معبود نہیں مومن اﷲ تعالیٰ پر ہی توکل کرتے ہیں
اے ایماندارو! یقیناً تمہاری بیویاںاور تمہاری اولادیں تمہاری دشمن ہیں تم محتاط رہو اگر تم معاف کر دو در گزر کرو اور بخش دو تو بے شک اﷲ تعالیٰ بہت بخشنے والا سدا رحم فرمانے والا ہے
تمہارے مال اور تمہاری اولادیں ہی آزمائش ہیں اﷲ تعالیٰ کے پاس اجر ِ عظیم ہے
تو اپنی طاقت بھر اﷲ تعالیٰ سے ڈرو اور سنو اور فرمانبرادری کرو اور خرچ کرو تمہاری جانوں کے لیے بہتر ہے اور جنہیں اپنے جی کے بخل سے بچا دیا گیا تو وہی فلاح پانے والے ہیں
اگر تم اﷲ تعالیٰ کو قرض ِ حسن دو گے تو وہ تمہارے لیے کئی گناکر دے گا اور تمہیں بخش دے گا اﷲ تعالیٰ قدر دان اور بردبار ہے
وہ غیب و شہادت کا جاننے والا غلبے والا اور دانائی والاہے