حٰمٓ
بیان کرنے والی کتاب کی قسم
یقیناً ہم نے اس کتاب کو عربی قرآن بنایا ہے تاکہ تم اسے سمجھو
اور یقینا ًوہ ہمارے پاس اُمّ کتاب (لوح محفوظ) میں ہے اور وہ عظیم المرتبت اور حکمت بھرا ہے
کیا ہم تمہاری طرف سے اس ذکر(قرآن) کو موڑ دیں کہ تم ایک اسراف والی قوم ہو
اورہم نے پہلے لوگوں میں بہت سارے رسول بھیجے
اورجب بھی ان کے پاس کوئی نبی آتا تو وہ اس کا مذاق اڑاتے
ہم نے انہیں ہلاک کیا جو ان مکیوں سے قوت میں بڑھ کر تھے اور پہلے لوگوں کی مثالیں گزر چکی ہیں
محبوب(صلی اﷲ تعالیٰ علیک وسلم)!اگر آپ ان سے پوچھیں کہ آسمانوں اور زمین کو کس نے پیدا کیا ہے ؟تو وہ ضرور جواب دیں گے انہیں غالب اور علم والے خدا نے پیدا کیا ہے
وہ وہی ہے جس نے زمین کو تمہارے لیے بچھونا بنایا اور پھر اس میں تمہارے لیے راستے متعین فرمائے تاکہ تم منزل پا سکو
وہ وہی ذات ہے جس نے آسمان سے ایک مقدار کا پانی اُتارا اورہم نے اس پانی سے ایک مردہ شہر کو زندہ کر دیا اسی طرح تم بھی نکالے جائو گے
وہ وہی ہے جس نے ہر قسم کے جوڑے پیدا کیے اور تمہارے لیے کشتیاں اور جانور بنائے جن پر تم سوار ہوتے ہو
تاکہ تم اُن کی پشتوں پر خوب جم کربیٹھوپھر اپنے رب کی نعمتوں کویاد کرو جب اچھی طرح ان پر براجمان ہو چکو اور تم کہو پاک ہے وہ ذات جس نے اسے ہمارے لیے مسخر فرما دیا حالانکہ ہم اسے قابو میں نہیں لا سکتے تھے
یقینا ًہم اپنے رب کی طرف پلٹ کر جانے والے ہیں
اوران لوگوں نے اللہ تعالیٰ کے لیے اس کےبندوںمیں سے کچھ حصے بنا دیئے ہیں بے شک انسان کھلم کھلا نا شکرا ہے
کیا اللہ تعالیٰ نے جو اُس نے خود تخلیق فرمایا تھاوہ بیٹیوں کو اپنے لیے پیدا فرماتا ہے اور انہیں بیٹوں کے ساتھ چنا ہے
اوراگر ان میں سے کسی کو بشارت دی جائے جس کی مثال وہ اﷲ تعالیٰ کے لیے پیش کر رہا ہے ( تیری بیٹی ہوئی ہے) تو اس کا چہرہ سیاہ ہو جاتا ہے اور دل میں گھٹن پیدا ہو جاتی ہے
کیا وہ جس کی پرورش زیوروں میں ہوتی ہے اور جو بحث و تمحیص میں واضح بات نہیں کر سکتی ؟
انھوں نے فرشتوںکو جو اللہ تعالیٰ کے عبادت گزار ہیں عورتیں قرار دے دیا، کیا وہ ان کی تخلیق کے وقت موجود تھے؟ ان کی شہادت لکھ لی جائے گی اور ان سے پوچھا جائے گا
اور وہ بولے اگر اﷲ تعالیٰ چاہتا تو ہم ان کی عبادت نہ کرتے انہیں اس بات کا کوئی علم نہیں وہ تو صرف  اٹکل پچو لڑا رہے ہیں
کیا ہم نے اُنھیں قرآن سے پہلے کوئی اور کتاب دی تھی اور وہ اُسے مضبوطی سے تھائے ہوئے تھے ؟
بلکہ اُنھوں نے تو کہا ہے کہ ہم نے اپنے آبائو اجداد کو ایک راستے پر پایا ہے اور بے شک ہم اُن کے نقوش ِپاک پر راستہ پانے والے ہیں
اوراسی طرح ہم نے آپ سے پہلے کسی آبادی میں جب بھی کوئی نذیر بھیجا تو وہاں کے عیش پرستوں نے کہا یقینا ًہم نے اپنے آباء کو ایک راستے پر پایا تو ہم ان کے نقوش ِ پا کی پیروی کر رہے ہیں
نبی(علیہ الصلوۃ والسلام) نے فرمایااگرچہ میں تمہارے پاس اس سے زیادہ ہدایت والی بات لے آئوں جس پر تم نے اپنے آباء کو پایا ہے تو وہ بولے جو تمہیں دے کے بھیجا گیا ہے ہم اس کے انکاری ہیں
ہم نے ان سے ان باتوں کا بدلہ لیا، محبوب (صلی اﷲ تعالیٰ علیک وسلم)! ملاحظہ فرمائیں کہ جھٹلانے والوں کا انجام کیا تھا
اور جب ابراہیم ( علیہ السلام) نے اپنے باپ اور اپنی قوم کو کہا کہ جن کی تم عبادت کرتے ہو یقیناً میں ان سے بری ہوں
میں تو صرف اسے مانتا ہوں جس نے مجھے پیدا فرمایا ہےوہ مجھے راستہ دکھائے گا
انھوں نے یہ کلمہ اپنے پچھلوں میں بھی باقی چھوڑا تاکہ وہ اﷲ تعالیٰ کی طرف رجوع کریں
بلکہ بات تو یہ ہے کہ میں نے انہیں اور ان کے باپ دادے کو فائدہ بخشا یہاں تک کہ وہ وقت آیا کہ ان کے پاس حق (قرآن) اور کھلم کھلا بیان فرمانے والا رسول آیا
جب ان کے پاس حق (قرآن) آ گیا تو وہ بولے یہ تو جادو ہے اور ہم اس کے منکر ہیں
اور انہوں نے کہا کہ یہ قرآن دو شہروں میں سے کسی بڑے آدمی پر کیوں نہیں اتارا گیا؟
کیا وہ آپ کے پروردگار کی رحمت باٹتے ہیں؟ ہم نے ان کے درمیان دنیوی زندگی میں ان کی معیشت تقسیم کر دی ہے اور ہم نے بعض کو بعض پر درجوں میں رفعت دی ہے تاکہ وہ ایک دوسرے کو ٹھٹھا بناتے رہیں اور آپ کے رب کی رحمت جو وہ جمع کرتے ہیں
اس سے بہت بہتر ہے اگر ایسی بات نہ ہوتی کہ لوگ ایک امت بن جائیں گے تو ہم رحمان کے انکار کرنے والوں کے گھروں کی چھتوں کو اور ان سیڑھیوں کو جن سے وہ چڑھتے ہیں چاندی کا بنا دیتے
اور ان کے گھروں کے دروازوں کو اور ان تختوں کو جن پر وہ بیٹھتے ہیں
تو یہ چیزیں ہم سونے کی بنا دیتے یہ ساری چیزیں دنیوی زندگی کا سامان ہے اور آخرت آپ کے رب کے نزدیک پرہیزگاروں کے لیے ہے
اور جو رحمن کے ذکر سے جان بوجھ کے اندھا بنے تو ہم اس پر ایک شیطان مسلط کر دیتے ہیں جو اس کا دائمی ساتھی ہوتا ہے
اور یقیناً وہ لوگوں کو سیدھے راستے سے روکتے ہیں اور خیال کرتے ہیں کہ وہ ہدایت یافتہ ہیں
یہاں تک کہ جب وہ ہمارے پاس آئے گا تو کہے گا کاش! میرے اور تیرے درمیان مشرق اور مغرب کافاصلہ ہوتا، تو تو بد ترین ساتھی ہے
تمہیں آج جبکہ تم ظالم ہو کوئی شے نفع نہیں دے گی اب تم عذاب میں اکٹھے رہو گے
کیا آپ بہروں کو سنا سکتے ہیں یا اندھے کو راستہ دکھا سکتے ہیں یا اسے جو کھلم کھلا گمراہی میں ہے
اگر ہم ( اس جہان سے) آپ کو لے جائیں تو ہم یقیناً انہیں سزا دیں گے
یا ہم آپ کو وہ بات دکھائیں جس کا ہم نے ان سے وعدہ کر رکھا ہے تو ہم ان کے خلاف اس پر قدرت رکھتے ہیں
جو آپ کی طرف وحی کی جاتی ہے آپ اسے اچھی طرح تھام لیں یقینا آپ سیدھے راستے پر ہیں
یہ قرآن تو آپ کے لیے اور آپ کی قوم کے لیے ذکر ہے بہت جلد تم سے پوچھا جائے گا
محبوب(صلی اﷲ تعالیٰ علیک وسلم)! آپ ان سے پوچھیں جو ہم نے آپ سے پہلے رسول بھیجے ،کیا ہم نے رحمان کےعلاوہ کوئی اور قابل ِ عبادت معبود بنائے ہیں
اورہم نے اپنی آیات دے کے موسیٰ (علیہ السلام) کو فرعون اور اس کے سرداروں کی طرف بھیجا تو انہوں نے فرمایا میں عالمین کے پروردگار کا رسول ہوں
جب ان کے پاس وہ ہماری آیات لے کے آیاتو وہ ان کی ہنسی اڑانے لگ گئے
ہم جو نشانی بھی انہیں دکھاتے تھے وہ پہلی نشانی سے بڑی ہوتی تھی ہم نے انہیں عذاب کی گرفت میں لے لیا تاکہ وہ واپس پلٹیں
وہ بولے اے جادوگر!توہمارے لیے اپنے رب سے دعا کر اس عہد کی وجہ سے جو اس نے تیرے ساتھ کیا ہے تو بے شک ہم ہدایت پا لیں گے
جب ہم نے عذاب دور کر دیاتو انھوں نے وعدہ توڑ دیا
اورفرعون نے اپنی قوم میں منادی کرائی اے میری قوم! کیا مصر کا ملک میرا نہیں ہے؟ اوریہ نہریں جو نیچےبہہ رہی ہیں میری نہیں ہیں کیا تم دیکھ نہیں رہے؟
کیا میں اس سے جو عزت والا نہیں ہے زیادہ بہتر نہیں ہوں؟یہ تو صاف بول بھی نہیں سکتا
اس پر کیوںسنہری کنگن نہیں ڈالے گئے یا اس کے ساتھ قطاردر قطار فرشتے کیوں نہیں آئے
اس نے اپنی قوم کو الّو بنایااوروہ اس کی بات مان گئے کیونکہ وہ فاسقوں کی قوم تھی
جب انھوں نے ہمیں غصہ دلایا تو ہم نے انہیں انتقام کی آگ میں ڈالا ہم نے ان سب کو ڈبو دیا
اورہم نے انہیں قصۂ ماضی بنا دیااور دوسرے لوگوں کے لیے وہ کہاوت بن گئے
جب عیسیٰ(علیہ السلام)کو بطور مثال پیش کیا گیا تو محبوب ( صلی اﷲ تعالیٰ علیک وسلم)! آپ کی قوم شور ڈالنے لگ گئی
اور وہ بولے کیا ہمارے معبود زیادہ بہتر ہیں یا عیسیٰ(علیہ السلام)یہ ساری باتیں آپ کے سامنے جھگڑے کے لیے پیش کرتے ہیں یہ تو جھگڑالو لوگ ہیں
عیسیٰ (علیہ السلام) تو ہمارا بندہ ہے جس پر ہم نے انعام فرمایا اور بنی اسرائیل کے سامنے ہم نے اسے ایک مثال بنا دیا
اگر ہم چاہتے تو تمھاری جگہ زمین میں فرشتے بھیج دیتے جو تمھارے جانشین ہوتے
یقیناً عیسیٰ (علیہ السلام)قیامت کی نشانی ہیں توتم قیامت کے آنے میں شک نہ کرومیری پیروی کرو یہی سیدھا راستہ ہے
تمہیں شیطان راستے سے نہ روکے وہ تو تمہارا کھلم کھلا دشمن ہے
اورجب عیسیٰ (علیہ السلام) واضع نشانیاں لے کر آئے تو فرمایا کہ میں تمہارے پاس حکمت لے کے آیا ہوں تمہارے سامنے تمہارے اختلافی مسئلوں کی وضاحت کروں گا اﷲ تعالیٰ سے ڈرو اور میری فرماں برداری کرو
بیشک اللہ تعالیٰ میرا اور تمھارا پروردگار ہے اسی کی عبادت کرویہی سیدھا راستہ ہے
ان کے درمیان کئی گروہوںکا اختلاف ہوا،ہلاکت ہے دردناک دن کے عذاب سے ظالم کی
وہ تو صرف قیامت کا انتظار کر رہے ہیں وہ تو اچانک ان کے پاس آئے گی اور اس کا انہیں شعور بھی نہیں ہو گا
دوست اس دن ایک دوسرے کے دشمن بن جائیں گے مگر پرہیزگار ایسے نہیں ہوں گے
اے میرے بندو !آج کے دن تم پر کوئی خوف نہیں ہے اور نہ ہی تم مغموم ہو گے
جو ہماری آیات پر ایمان لائے اور اطاعت کے لیے گردن جھکا دی
تم اور تمہاری بیویاں جنت میں داخل ہو جائو تمہارا وہاں احترام ہو گا
ان پر خادم پھیریں گے سونے کے تھال اور سونے کے پیالے لے کے اور جنت میں ہر وہ چیز ہو گی جو جی چاہیں گے اور جن سے آنکھیں لذت حاصل کریں گی اور تم وہاں ہمیشہ رہو گے
اوریہ وہ جنت ہے جس کے تم اپنے اعمال کی وجہ سے وارث بنے ہو
تمہیں وہاں بہت پھل ملیں گے جن میں سے کچھ کھائو گے
یقینا ًمجرم جہنم کے عذاب میں ہمیشہ رہیں گے
وہ عذاب ہلکا نہیں کیا جائے گا اور وہ جہنم میں بالکل مایوس ہوں گے
ہم نے ان پر زیادتی نہیں کی وہ خود ظالم تھے
اور وہ پکاریں گے اے مالک (اس عذاب سے بہتر ہے)آپ کا رب ہمیں مار ڈالے،مالک کہے گا تم نے یہاں ہی رہنا ہے
ہم تمھارے پاس حق لے کر آئے تھے تمہاری اکثریت حق کو نا پسند کرتی تھی
کیا انھوں نے ایک بات پختہ کرلی ہے تو ہم بھی ایک بات پختہ کرنے والے ہیں؟
کیا ان کا خیال ہے کہ ہم ان کے بھید اور سرگوشیاں نہیں سنتے  جی ( ہمیں سب پتہ ہے ) اور ہمارے فرشتے انہیں لکھ بھی رہے ہیں
فرمادیجیے اگر رحمان کا بیٹا ہوتو میں سب سے پہلے اسے پوجوں
پاک ہے آسمانوں اور زمین اور عرش کا رب ان کے اوصاف سے
محبوب(صلی اﷲ تعالیٰ علیک وسلم)! انھیں چھوڑیں وہ گھسے رہیں اور کھیل کود میں پڑے رہیں یہاں تک کہ وہ دن آ جائے جس کا ان سے وعدہ کیا گیا ہے
و ہی تو ہے جو آسمانوں اور زمین میں معبود ہے اوروہی حکمت والا علم والا ہے
اوربابرکت ہے وہ ذات جس کے لیے آسمانوں زمین اور جو ان کے درمیان ہے سارا ملک ہے اور اسی کے پاس قیامت کا علم ہے اور اسی کی طرف تم لوٹائے جائو گے
اور جنہیں اللہ تعالیٰ کو چھوڑ کے پوجتے ہیں وہ تو شفاعت کے مالک نہیں ہیں، شفاعت کا حق دار تو وہ ہے ( جس نے حق کی شہادت دی) اور انہیں اس بات کا پتہ بھی ہے
اگر آپ ان سے پوچھیں تمہیں کس نے پیدا کیا ہے؟ وہ یقینا ًکہیں گے اﷲ تعالیٰ نے تو پھر تم کدھر الٹے پھر رہے ہو
اور محبوب ( صلی اﷲ تعالیٰ علیک وسلم ) کے اس فرمان کی قسم ! اے میرے پروردگار یقینا یہ قوم ایمان نہیں لائے گی
محبوب(صلی اﷲ تعالیٰ علیک وسلم)! آپ ان سے منہ مبارک موڑ دیں اور فرما دیں سلام ِ الوداع جلدی انہیں خبر ہو جائے گی