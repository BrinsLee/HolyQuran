الف لام را، یہ آیات اﷲ تعالیٰ کی کتاب قرآن ِمبین کی ہیں
کافر بہت چاہیں گے کہ کاش! وہ مسلمان ہوتے
محبوب(صلی اﷲ تعالیٰ علیک وسلم)! آپ انہیں چھوڑیں یہ کھائیں پئیں ، لطف اندوز ہوں، آرزوئیں انہیں کھیل کود میں ڈالتی رہیں انہیں جلد پتہ چل جائے گا
ہم نے جس آبادی کو تباہ کیا اس کے لیے ایک مقررہ تحریر کا وقت تھا
کوئی بھی قوم اپنے مقررہ عرصے سے نہ آگے بڑھ سکتی ہے اور نہ پیچھے رہ سکتی ہے
وہ کہنے لگے اے وہ شخص جس پر قرآن نازل ہوا ہے یقینا ًتو تو مجنون ہے ( العیاذ باﷲ)
تو ہمارے پاس اگر سچا ہے تو فرشتے کیوں نہیں لے آتا
ہم تو سچ کے لیے فرشتے اتارتے ہیں اگر وہ آتے تو انہیں مہلت نہ ملتی
یقینا ًہم نے قرآن اتارا اور بیشک اس کی حفاظت ہمارے ذمہ ہے
ہم نے آپ سے پہلے گروہوں میں بھی رسول بھیجے
ان کے پاس  جب بھی کوئی رسول آتاتولازماً اس کی ہنسی اڑاتے تھے
ہم ایسی ہی بات مجرموں کے دلوں میں پَرو دیا کرتے ہیں
تو وہ اس پر ایمان نہیں لاتے اور پہلے لوگوں کا طریقہ بھی گزر چکا
اوراگرہم ان پر آسمان سے ایک دروازہ بھی کھول دیں اور وہ آسمان کی طرف چڑھنے لگ جائیں
تو پھر بھی یقیناوہ کہیں گے ہماری آنکھوں پر جادو کر دیا گیا ہے اور ہم جادو زدہ قوم ہیں
اور بیشک ہم نے آسمان میں برج بنائے اور ہم نے انہیں دیکھنے والوں کے لیے مزین کیا
اور ہم نے انہیں ہر سر کش شیطان سے تحفظ دیا
اب جو چوری سننے کی کوشش کرتا ہے تو اس کے پیچھے کھلم کھلا انگارہ لگ جاتا ہے
اور ہم نے زمین کو پھیلا دیا اور اس میں مضبوط پہاڑ ڈالے اور ہر چیز اس میں اندازے سے اگائی
اور ہم نے اس میں تمہاری معیشت کا سامان کیا اور ان کا بھی جنہیں تم رزق نہیں دیتے
اور کوئی ایسی شے نہیں جس کے خزانے ہمارے پاس نہ ہوں لیکن ہم ایک معلوم مقدار پر اتارتے ہیں
اور ہم نے ہوائیں بھیجیں جو رس بھری تھیں پھر ہم نے بادلوں سے پانی اتارا ،اورتمہیں ہم نے وہ پلایا تم تو اس پانی کے خزانچی نہیں تھے
اور بیشک ہم زندگی اور موت دیتے ہیں اور ہم ہی اس کائنات کے وارث ہیں
اور بیشک ہم تمہارے پہلوں کو جانتے ہیں اور انہیں بھی جانتے ہیں ( جو قیامت تک) باقی رہ گئے
اور بے شک آپ کا پروردگار انہیں اکٹھا کرے گا وہ بڑی حکمت والا بڑے علم والا ہے
اور یقینا ًہم نے سیاہ رنگ کی بجتی مٹی سے جو ایک شکل اختیار کر چکی تھی انسان کو بنایا
اور ہم نے جنوں کو اس سے پہلے آگ کی لُو سے پیدا کیا
اور جب آپ کے پروردگار نے فرشتوں سے فرمایا کہ میں ایک بجتی مٹی سے جوسیاہ ہے اور ایک شکل اختیار کر چکی ہے ایک انسان بنانے والا ہوں
پھرجب میںاس کو درست کر دوں اور اس میں اپنی روح پھونک دوں تو تم نے اس کے سامنے سجدے میں گر جانا ہے
ابلیس کے بغیر پھر سب فرشتوں نے سجدہ کیا
اس نے سجدہ کرنے والوں کے ساتھ سجدہ سے انکارکیا
اﷲ تعالیٰ نے فرمایا  ابلیس تجھے کیا ہو گیا کہ تو نے سجدہ کرنے والوں کے ساتھ سجدہ نہیں کیا؟
تو وہ کہنے لگا میں ایک انسان کے سامنے سجدہ نہیں کر سکتا جسے آپ نے بجتی سیاہ مٹی سے متشکل کیا ہے
فرمایا تو یہاں سے نکل جایقینا ًتو دھتکارہ گیا ہے
اور بیشک قیامت کے دن تک تجھ پر لعنت ہو گی
اس نے عرض کیا میرے پروردگار! قیامت کے دن تک مجھے مہلت دے دے
اﷲ تعالیٰ نے فرمایا بیشک تجھے مہلت ہے
ایک معلوم وقت تک
وہ کہنے لگا اے میرے پروردگار! تو نے مجھے گمراہ کر دیا ہے میں ان کے لیے زمین میں زیبائش کا سامان پیدا کروں گا اور ان سب کو لازماً گمراہ کر دوں گا
تیرے ان بندوں کے سوا جو مخلص ہیں
اﷲ کریم نے فرمایا یہ مجھ تک آنے کا سیدھا راستہ ہے
بیشک میرے بندوں پر تیرا کوئی زور نہیں ہاں جو گمراہ تیرے پیچھے چل پڑیں گے
اور بیشک ان سب کا ٹھکانہ جہنم ہے
اس کے سات دروازے ہیں ہر دروازے کے لیے تقسیم کیا ہوا ایک حصہ ہے
یقینا ًپرہیز گار باغات اور چشموں میں ہوں گے
تم ان میں داخل ہو جائو سلامتی اور امن پاتے ہوئے
جو ان کے سینے میں کینہ تھا  ہم نے نکال دیا وہ بھائی بھائی بن گئے ایک دوسرے کے سامنے وہ صوفوں پر بیٹھیں گے
نہ تو وہاں تھکن آتی ہے اور نہ وہ وہاں سے نکالے جائیں گے
محبوب( صلی اﷲ تعالیٰ علیک وسلم)! میرے بندوں کو آپ بتا دیں یقیناً میں ہی بخشنے والا رحم کرنے والا ہوں
اور میرا عذاب بہت دردناک عذاب ہے
او ر انہیں ابراہیم (علیہ السلام)کے مہمانوں کے بارے میں بھی بتا ئیے
جب وہ ان کے پاس داخل ہوئے توسلام کہا، آپ نے کہا یقینا ًہم تم سے کچھ ڈر سا محسوس کر رہے ہیں
فرشتوں نے کہا گھبرائیں نہیں ہم آپ (علیک السلام) کو ایک علم والے لڑکے کی بشارت دیتے ہیں
فرمایا کیا تم مجھے بشارت دیتے ہو جب کہ مجھے بڑھاپے نے آ چھوا ہے، یہ کیسی بشارت ہے؟
انہوں نے کہا ہم تو سچی بشارت لے کے آئے ہیں آپ نا امیدی نہ فرمائیں
فرمانے لگے اﷲ تعالیٰ کی رحمت سے صرف گمراہ ہی نا امید ہوتے ہیں
پھر فرمایا اے بھیجے ہوئے ایلچیو! تمہاراکیا کام ہے؟
کہنے لگے ہم ایک مجرم قوم کی خاطر بھیجے گئے ہیں
لوط(علیہ السلام) کے گھرانے کو چھوڑ کر ہم ان سب کو تونجات دیں گے
سوائے ان کی بیوی کے اس کے لیے یہ بات مقدر ہو چکی ہے کہ وہ پیچھے رہ جانے والوں میں ہو گی
پھر جب خاندان لوط کے پاس یہ بھیجے ہوئے ایلچی آئے
انہوں (لوط علیہ السلام) نے کہا بیشک آپ اجنبی لوگ ہیں
(فرشتے) کہنے لگے ہم آپ کے پاس وہ چیز لے آئے ہیں جس میں انہیں شک تھا
 اور ہم آپ کے پاس حق لائے ہیں اور ہم یقینا سچے ہیں
پس آپ اپنے گھر والوں کو ساتھ لے کے رات کے آخری حصے میں چل پڑیں اور آپ خود ان کے پیچھے پیچھے رہیں اورآپ میں سے کوئی پیچھے پلٹ کر نہ دیکھے اورآپ کو جہاں جانے کا حکم ہے ادھر جائیں
اور ہم نے اس کے سامنے فیصلہ کن بات کہہ دی کہ بیشک اس قوم کی جڑ صبح کاٹ دی جائے گی
اور شہر والے خوشیاں مناتے ہوئے ان کے سامنےآئے
لوط(علیہ السلام) نے فرمایابیشک یہ لوگ میرے مہمان ہیں پس ان کے سامنے مجھے رسوا نہ کرو
اور اﷲ تعالیٰ سے ڈرو مجھے اور میری عزت کو محفوظ رکھو
انہوں نے کہا، کیا ہم نے آپ کو سارے جہاں کی حمایت سے روکا نہیں تھا؟
فرمایا یہ قوم کی بیٹیاں میری بیٹیاں ہیں اگر تم نے نکاح کرنا ہے
محبوب(صلی اﷲ تعالیٰ علیک وسلم)! آپ کی عمر کی قسم بے شک وہ اپنی مستی میں سر گرداں اور مد ہوش ہیں
پس انہیں شدت کی آواز نے سویرے سویرے آ لیا
سو بستی کا اوپر والا حصہ نیچے چلا گیااور ہم نے ان پر نشان زدہ کھنگر کے پتھر برسائے
بیشک اس میں توجہ کرنے والوں کے لیے نشانیاں ہیں
اور بے شک وہ بستی سیدھے راستے پر آتی ہے
بیشک اس میں ایمانداروں کے لیے نشانیاں ہیں
اوربیشک اَیکہ والے بہت ظالم تھے
پس ہم نے ان سے بدلہ لے لیا یقیناً یہ دونوں بستیاں کھلے راستے پر واقع تھیں
اور بیشک اصحاب ِحجر نے بھی رسولوں کا جھٹلایا
اور ہم نے انہیں اپنی آیتیں دی تھیں مگر وہ ان سے منہ موڑے ہوئے تھے
اور وہ پہاڑوں میں اطمینان سے اپنے گھر تراشا کرتے تھے
انہیں بھی ایک شدت کی آواز نے سویرے سویرے آ لیا
 اب ان کا کمایا ہوا کسی کام نہ آیا
اور ہم نے آسمانوں اور زمین اور جو کچھ ان دونوں کے درمیان ہے دانائی، حکمت اور سچ کے ساتھ پیدا کیا اور یقیناً قیامت آنے والی ہے آپ اچھے طریقے سے در گزرفرمائیں
یقینا آپ کا پروردگار پیدا بھی فرماتا ہے اور علم بھی رکھتا ہے
اور ہم نے آپ کو سات آیات دیں جو بار بار دہرائی جاتی ہیں اور ہم نے آپ(علیک الصلوٰۃ والسلام) کو قرآن عظیم عطا فرمایا ہے
آپ ان چیزوں کی طرف جو ان میں سے کچھ جوڑوں کو ہم نے عطا کر دی ہیں اپنی نگاہیں بھی نہ اٹھائیں اور آپ(علیک الصلوٰۃ والسلام) ان کا غم بھی نہ کریں اور آپ(علیک الصلوٰۃ والسلام) اپنے رحمت بھرے بازو مومنوں کی طرف جھکا دیں
اور فرما دیجئے بے شک میں تو کھلم کھلا ڈرانے والا ہوں
جیسا ہم نے ان باٹنے والے لوگوں پر اتارا
جنہوں نے قرآن کو ٹکڑے ٹکڑے کر دیا
محبوب(صلی اﷲ تعالیٰ علیک وسلم)! آپ کے پروردگار کی قسم یقینا ہم ان سب سے پوچھیں گے
جو کچھ وہ کیا کرتے تھے
پس آپ کھل کر بیان فرما دیں جس کا آپ کو حکم دیا جاتا ہے اور مشرکوں کی پرواہ تک نہ کریں
یقینا ًہم آپ کو ان مذاق کرنے والوں کی طرف کفایت بخشیں گے
جنہوں نے اﷲ تعالیٰ کے ساتھ اور معبود بنا رکھے ہیں انہیں جلد پتہ چل جائے گا
اور ہم جانتے ہیں کہ ان کی باتوں سے آپ کے جی میں تنگی آتی ہے
آپ(علیک الصلوٰۃ والسلام) اپنے رب کی حمدو تسبیح کریں اور سجدہ کرنے والوں کے ساتھ ہو جائیں
اور اپنے پروردگار کی عبادت فرماتے رہیں یہاں تک کہ وہ یقین والی بات(وصال فرمانا)آپ کے سامنے آ جائے