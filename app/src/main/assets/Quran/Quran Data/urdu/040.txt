حٰمٓ
غالب اور وسیع علم والے اﷲ تعالیٰ کی طرف سے اس کتاب کا اترنا ہے
وہی تو گناہوں کا بخشنے والا، توبہ قبول فرمانے والا، شدید گرفت والا اور نوازشات فرمانے والا ہے اُس کے بغیر کوئی معبود نہیں اُسی کی طرف واپسی ہے
صرف کافر ہی آیات ِ ربانی میں جھگڑتے ہیں تو اے مخاطب! شہروں میں شان و شوکت سے ان کا پھرنا تجھے دھوکے میں نہ ڈالے
اُن سے پہلے نوح(علیہ السلام) کی قوم نے اور ان کے بعد کئی گروہوں نے نبیوں کو جھٹلایا اور ہر گروہ نے اپنے رسول کے بارے میں چاہا کہ اسے گرفتار کر لیں اور باطل کے ذریعے انہوں نے جھگڑا کیا تاکہ باطل کے ذریعے حق کو شکست دے دیں میں نے انہیں پکڑ لیا تو میری گرفت کیسی تھی؟
اورکافروں پر آپ کے رب کے کلمات اسی طرح حق اور سچ ہیں کہ وہ جہنمی ہیں
جو عرش کو اُٹھائے ہوئے ہیں اور جو عرش کے اردگرد ہیں وہ اپنے پروردگار کی حمد کے ساتھ تسبیحیں پڑھتے ہیں اوراللہ تعالیٰ پر ایمان لاتے ہیں اور ایمانداروں کے لیے مغفرت چاہتے ہیں اے ہمارے پروردگار! ہر شے پر تیرا علم پھیلا ہوا ہے تو انہیں بخش دے جنہوں نے توبہ کی اور تیرے راستے پر چلے اور انہیں جہنم کے عذاب سے بچا
اے ہمارے پروردگار! انہیں آباد جنتوں میں داخل فرما جن کا تو نے ان سے وعدہ کر رکھا ہے اور ان کے آباء ان کی بیگمات اور ان کی اولادوں میں سے جو باصلاحیت ہیں یقینا ًتو ہی غالب اور حکمت والا ہے
اوراُنھیں برائیوں سے بچا لے جسے تو نے اُس دن برائیوں سے بچا لیااُس پرتو تیری رحمت ہوگی اوریہی سب سے عظیم کامیابی ہے
کافروں کو پکارا جائے گا کہ اﷲ تعالیٰ کی بیزاری اس بیزاری سے جو تمہیں اپنی جانوں سے ہے سب سے بڑی ہے جب تمہیں ایمان کی طرف بلایا جاتا تھا تو تم انکار کر دیا کرتے تھے
وہ بولے اے ہمارے پروردگار! تونے ہمیں دو دفعہ مارااور دو دفعہ زندہ کیا، ہم نے اپنے گناہوں کا اقرار کر لیا ہے،کیا جہنم سے نکلنے کا کوئی راستہ ہے ؟
یہ اس لئے ہے جب ایک اللہ تعالیٰ کی عبادت ہوتی تھی تو تم انکار کر دیتے تھے اور اﷲ تعالیٰ کے ساتھ کسی کو شریک ٹھہرایا جاتا تو تم اس کی بات مان لیتے تھے آج تو حکم بر تر و اعلیٰ اور بہت بڑے اﷲ تعالیٰ کا ہے
وہ وہی ذات ہے جو تمہیں اپنی آیتیں دکھاتا ہے اور تمہارے لیے آسمان سے رزق اتارتا ہے اور نصیحت تو وہی حاصل کرتا ہے جو اﷲ تعالیٰ کی طرف رجوع کرنے والا ہو
اﷲ تعالیٰ کی عبادت کرو اور فرماںبرداری اس کے لیے خاص کر لو خواہ کافروں کو یہ بات نا پسند ہو
اﷲ تعالیٰ مراتب کو بلند فرمانے والا اور عرش کا مالک ہے وہ روح ( وحی) اپنے حکم سے اپنے بندوں میں سے جس پر چاہتا ہے القا فرماتا ہے تاکہ وہ بندہ ملاقات والے دن(قیامت) سے ڈرائے
جب وہ لوگ سامنے ہوں گے تو اﷲ تعالیٰ سے ان کا کوئی عمل چھپا ہوا نہیں ہو گا آج حکمرانی کس کی ہے ؟ جی واحدقہار اﷲ تعالیٰ کی
آج ہر جان کو اس کی کمائی کے مطابق جزا دی جائے گی آج کو ئی زیادتی نہیں ہو گی یقینا اﷲ تعالیٰ جلد حساب لینے ولا ہے
محبوب(صلی اﷲ تعالیٰ علیہ وسلم)!آپ اُنہیں قریب آنے والی مصیبت سے ڈرائیں جب دل گلے کی طرف آئے ہوئے ہوں گے غصہ پی رہے ہوں گے ظالموں کا نہ کوئی دوست ہے نہ کوئی سفارشی جس کی بات مانی جائے
و ہ آنکھوں کی خیانت اور سینے میں جو چھپی بات ہے سب جانتا ہے
اور اﷲ تعالیٰ حق کے ساتھ فیصلے فرماتا ہے جو اسے چھوڑ کے کسی اور کی عبادت کرتے ہیں وہ تو کسی شے کا فیصلہ نہیں کر سکتے یقیناً اﷲ تعالیٰ ہی اچھی طرح سننے والا اور گہرائی سے دیکھنے والا ہے
کیا وہ زمین میں نہیں چلتے کہ وہ دیکھیں ان سے پہلےلوگوں کا انجام کیا تھا جو قوت میں اور زمین میں اپنی نشانیاں چھوڑنے میں ان سے بہت بڑھ کر تھے اﷲ تعالیٰ نے انہیں گناہوں کی وجہ سے پکڑا اور اﷲ تعالیٰ کے مقابلے میں انہیں کوئی بچانے والا نہیں تھا
یہ اس لئے ہے کہ اُن کے رسول واضح نشانیاں لے کے آتے رہے انہوں نے نہ مانا تو اﷲ تعالیٰ نے انہیں پکڑ لیا بے شک اﷲ تعالیٰ طاقت ور سخت عذاب والا ہے
ہم نے موسیٰ (علیہ السلام)کو اپنی آیات اور واضح سند
دے کے فرعون، ہامان اور قارون کی طرف بھیجا تو سب بکنے لگے یہ بڑا جھوٹا جادوگر ہے
جب وہ ان کے پاس ہماری طرف سے حق لے کر پہنچا تو انہوں نے کہا جو اس پر ایمان لائے ہیں ان کے بیٹوں کو قتل کرو اور ان کی عورتوں کی حیاچھین لو کافروں کی ساری چالیں تو صرف گمراہی ہوتی ہیں
فرعون نے بکا یار مجھے چھوڑ دو میں موسیٰ (علیہ السلام) کو قتل کر دیتا ہوں وہ اپنے رب کو بلائے مجھے خوف ہے کہ وہ تمہارا مذہب بدل دے گا یا زمین میں فساد مچائے گا
موسیٰ (علیہ السلام) نے فرمایا میں اپنے اور تمہارے پروردگار کی ہر مغرور سے پناہ چاہتا ہوں جس کا حساب کے دن پر ایمان نہیں ہے
خاندان ِ فرعون کے ایک ایماندار آدمی نے کہا جس نے اپنا ایمان چھپایا ہوا تھا کیا تم ایک آدمی کو صرف اس لیے مارتے ہو کہ وہ کہتا ہے میرا پروردگار اﷲ تعالیٰ ہے اور تمہارے پروردگار کی طرف سے وہ واضح نشانیاں لے کے آیاہے اگر وہ جھوٹا ہے تو اس کا جھوٹ اسی کے سر ہے اور اگر وہ سچا ہے تو وہ کچھ سختیاں جن کا وہ وعدہ کرتا ہے تمہیں آ لیں گی اﷲ تعالیٰ راستہ نہیں دکھاتا جو فضول اور سب سے بڑھ کے جھوٹا ہو
اے میری قوم! آج ملک تمہارا ہے اور تمہاری زمین پر حکومت ہے اﷲ تعالیٰ کی گرفت آنے پر کون ہماری مدد کرے گا فرعون نے کہا جو میں دیکھتا ہوں تمہیں وہی دکھاتا ہوں میں تمہیں رشد و ہدایت والا راستہ ہی دکھاتا ہوں
اور جو ایمان لا چکا تھا اس نے کہا اے میری قوم! مجھے خوف ہے کہ مختلف گروہوں کی طرح تم پر بھی مصیبت نہ آئے
اور وہی حال نہ ہو جیسا قوم ِ نوح، عاد، ثمود اور ان کے بعد آنے والوںکا ہوا اﷲ تعالیٰ بندوں پر زیادتی فرمانا نہیں چاہتا
اوراے میری قوم !مجھے تمہارے بارے میں آہ و پکار والے دن کا خوف ہے
جب تم پیٹھ پھیر کرمڑو گے لیکن اﷲ تعالیٰ سے کوئی بچانے والا نہیں ہو گا جسے اﷲ تعالیٰ گمراہ کرتا ہے اس کا کوئی ہادی نہیں ہوتا
تمہارے پاس اس سے پہلے واضح نشانیاں لے کر یوسف (علیہ السلام)بھی آیاجو وہ لایا تھا اس میں تمہیں مسلسل شک رہا جب اس کا وصال ہوا تو تم نے کہا اﷲ تعالیٰ ان کے بعد کسی کو رسول بنا کے نہیں بھیجے گا اسی طرح اﷲ تعالیٰ ہر مسرف اور شک کرنے والے کو گمراہ کرتا ہے
جو اﷲ تعالیٰ کی آیات میں بغیر دلیل کے جو ان کے پاس آئی ہو جھگڑا کرتے ہیں اﷲ تعالیٰ کے ہاں اور ایمانداروں کے ہاں یہ بڑی بے زاری کی بات ہے اسی طرح اﷲ تعالیٰ ہر مغرور اور جابر کے دل پر مہر لگا دیتا ہے
فرعون بولا ہامان!تومیرے لئے اُونچا محل بناتاکہ میں ان راستوں پر پہنچ جائوں
 جو آسمانوں کے راستے ہیں پھر میں موسیٰ (علیہ السلام)کے خدا کو جھانکوں مجھے یقین ہے کہ موسیٰ جھوٹا ہے اور اسی طرح فرعون کے سامنے اس کے برےاعمال مزین کر دیئے گئے اور اسے سیدھے راستے سے روک دیا گیا اور فرعون کی چالیں تو ہلاکت کی طرف جانے والی تھیں
اور ایماندار بولا اے میری قوم! تم میرے پیچھے چلو میں تمہیں ہدایت کا راستہ دکھا دوں گا
اے میری قوم!یہ دنیوی زندگی تو ایک برتائو ہے اور آخرت کا گھر تو ٹھہرنے کا گھر ہے
جو برا عمل کرتا ہے اس عمل کے مطابق اسے بدلہ دیا جاتا ہے اور جو صلاحیت والے اعمال کرتا ہے وہ مرد ہو یا عورت ہو بشرطیکہ مومن ہو جنت میں انہیں بلا حساب رزق عطا کیا جائے گا
اے میری قوم!مجھ پر کیا گزر رہی ہے کہ میں تمہیں نجات کی طرف بلاتا ہوں اور تم مجھے آگ کی طرف بلاتے ہو
تم مجھے بلاتے ہو کہ میں اﷲ تعالیٰ کا انکار کروں اور اس کا شریک بنائو ںجس کا مجھے علم ہی نہیں ہے اور میں تمہیں غالب اور بخشنے والے کی طرف بلاتا ہوں
اس میں کوئی شک نہیں کہ تم مجھے اُس کی طرف بُلا رہے ہو جس کی دنیا اور آخرت میں کوئی پکار ہی نہیں ہے ہماری واپسی تو اﷲ تعالیٰ کی طرف ہے اور یہ اسراف کرنے والے یہی تو جہنمی ہیں
جو میں تمہیں کہہ رہا ہوں تم اسے یاد کرو گے میں نے تو معاملہ اﷲتعالیٰ کی طرف موڑ دیا ہے بے شک اﷲ تعالیٰ اپنے بندو ں کو دیکھنے والا ہے
اللہ تعالی نے اُسے ان کی چالوں کی خرابی سے بچا لیا اور فرعونیوں پر بد ترین قسم کا عذاب چھا گیا
یہ آگ تھی جس پرانہیں صبح و شام پیش کیا جاتا ہے اور جس دن قیامت قائم ہو گی تو کہا جائے گا فرعونیوں کو شدید ترین عذاب میں داخل کرو
اورجب وہ آگ میں باہم جھگڑیں گے کمزور لوگ متکبروں کو کہیں گے ہم تو تمہارے تابع تھے، کیا تم آگ کا کچھ حصہ ہم سے دور کر سکتے ہو ؟
تو مغرور بولیں گے ہم سب اسی میں ہیں اﷲ تعالیٰ نے بندوں میں فیصلہ فرما دیا ہے
اورجہنم والے جہنم کے داروغوں کو کہیں گے کہ اپنے رب سے عرض کرو کہ ایک دن عذاب سے ہمیںتحفیف دے دے
وہ کہیں گے کیا تمہارے پاس واضح نشانیاں لے کے رسول نہیں آئے تھے ؟جی آئے تھے داروغے کہیں گے پھر اب پکارو اور کافروں کی پکار تو بھٹکنے والی ہی ہوتی ہے
یقیناً ہم اپنے رسولوںکی اور جو ان پر ایمان لاتے ہیں دنیوی زندگی میں اور جس دن گواہ کھڑے ہوں گے ضرور مدد کریں گے
وہ ایسا دن ہو گا کہ ظالموں کو ان کی معذرتیں نفع نہیں دیں گی ان پر لعنت ہوگی اور ان کا بد ترین گھر ہو گا
اور ہم نے موسیٰ(علیہ السلام) کو ہدایت عطا فرمائی اور بنی اسرائیل کو کتاب کا وارث بنایا
وہ کتاب ہدایت اور عقل مندوں کے لیے نصیحت تھی
محبوب(صلی اﷲ تعالیٰ علیک وسلم )!آپ صبر فرمائیں یقینا  ًاللہ تعالیٰ کا وعدہ حق ہے آپ اپنوں کے گناہوں کے لیے مغفرت چاہیں اور اپنے رب کی حمد کی تسبیحیں شام اور صبح پڑھیں
یقیناً جو لوگ کسی آنے والی دلیل کے بغیر اﷲ تعالیٰ کی آیتوں میں جھگڑے کرتے ہیں ان کے سینوں میں صرف تکبر ہے اور اس تک وہ پہنچنے والے نہیں،آپ اللہ تعالیٰ کی پناہ چاہیں وہی اچھی طرح سننے اور گہرے انداز سے دیکھنے والا ہے
آسمانوں اور زمین کی تخلیق لوگوں کی تخلیق سے بہت بڑی ہے لیکن لوگوں کی اکثریت نا واقف ہے
اندھا اور دیکھنے والا ، ایماندارنیک کام کرنے والے اور گناہ گار برابر نہیں ہیں تم کم ہی نصیحت حاصل کرتے ہو
قیامت لازماً آنے والی ہے اس میں کوئی شک نہیں لیکن اکثر لوگ ایمان سے بے بہرہ ہیں
اور تمہارے پروردگار نے فرمایا تم مجھے پکارو میں تمہاری پکار کا جواب دوں گا یقینا ًجو لوگ میری عبادت سے بوجہ تکبر بڑائی کا اظہار کرتے ہیں وہ ذلت کے ساتھ جہنم میں د اخل ہوں گے
اللہ کی وہ ذات اقدس ہے جس نے تمہارے لئے رات بنائی تاکہ تم اُس میں سکون پائو اور دن کو دیکھنے کے لئے بنایا یقیناً اللہ تعالیٰ لوگوں پر فضل فرماتا ہے لیکن لوگوں کی اکثریت نا شکری ہے
وہ تمہارا پروردگار اﷲ تعالیٰ ہے جو ہر شے کا خالق ہے اس کے بغیر کوئی معبود نہیں تم کدھر بھٹکے پھر رہے ہو؟
اسی طرح بھٹکے رہے وہ لوگ جو آیات ِ ربانی کے خلاف جھگڑنے والے تھے
اللہ تعالیٰ کی ذاتِ اقدس وہ ہے جس نے زمین کو تمہاری قرار گاہ بنایا اورآسمان کو ایک عمارت بنا دیا اس نے تمہیں صورت بخشی اور تمہاری صورتوں کو بہت حسین بنایا اور پاکیزہ چیزوںکا رزق عطا فرمایایہ ہے تمہارا پروردگار اﷲ تعالیٰ ،سب دنیائوں کا پالنے والا اﷲ تعالیٰ برکت والا ہے
وہ تو زندگی عطا فرمانے والا ہے صرف وہ ہی معبود ہے اس کی عبادت کرو اور اپنے دین کو اس کے لیے خالص کر دو، سب دنیائوں کے پروردگار اﷲ تعالیٰ ہی کی تعریف ہے
فرما دیں مجھے ان کی عبادت سے جن کی تم اﷲ تعالیٰ کو چھوڑ کے عبادت کرتے ہو روک دیا گیا ہے جبکہ میرے پروردگار کی طرف سے واضح نشانیاںآ چکی ہیں اور مجھے حکم دیا گیا ہے کہ میں سب دنیائوں کے پالنے والے کے سامنے گردن جھکا دوں
وہ وہی ذات ہے جس نے تمہیں مٹی سے، پھر ایک بوند سے، پھر جمے ہوئے خون سے پیدا فرمایا پھر تمہیں اس نے بچہ بنا کر ( ماں کے پیٹ سے نکالا) پھر تم جوانی کو پہنچ جاتے ہو پھر اس کے بعد تم بوڑھے ہو جاتے ہو کچھ اس سے پہلے مر جاتے ہیں پھر تم مقررہ عرصے تک پہنچ جاتے ہو تاکہ تم عقل کرو
وہ وہی ذات ہے جو زندگی عطا فرماتی ہے اور موت دیتی ہے جب وہ کسی معاملے کا فیصلہ فرماتا ہے اُسے کہتا ہے ہو جا پس وہ ہو جاتا ہے
کیا آپ نے نہیں دیکھا اُن لوگوں کو جو آیات ِ ربانی میں بحثیں اور جھگڑا کرتے ہیں وہ کدھر پھیرے جا رہے ہیں؟
یہ وہ لوگ ہیں جو کتاب اور جو کچھ ہم نے رسولوں کو دے کر بھیجا ہے اس کی تکذیب کرتے ہیں انہیں جلد پتہ چل جائے گا
جبکہ ان کی گردنوں میں طوق اور زنجیریں ہوں گی
انہیں گرم پانی میں گھسیٹا جا رہا ہو گا پھر انہیں آگ میں جھونک دیا جائے گا
پھر انہیں کہا جائے گا جنہیں تم اﷲ تعالیٰ کے بغیر شریک بنایا کرتے تھے وہ کدھر ہیں
وہ جواب دیں گے وہ کہیں کھو گئے ہیں بلکہ ہم تو اس سے پہلے کسی اور کی عبادت کرتے ہی نہیں تھے اﷲ تعالیٰ اسی طرح کافروں کو گمراہ فرماتا ہے
یہ بدلہ ہے تمہارے ان نازوں کا جو بغیر حق کے تم زمین میں کیا کرتے تھے اور تم بڑے اِترایا کرتے تھے
جہنم کے دروازوں سے ہمیشہ رہنے کے لیے داخل ہو جائو یہ مغروروں کا بدترین ٹھکانہ ہے
محبوب(صلی اﷲ تعالیٰ علیک وسلم)!آپ صبر فرمائیں یقیناً اللہ تعالیٰ کا وعدہ سچاہے اگر ہم آپ کو جو وعدے ان سے کر رہے ہیں دکھا دیں یا آپ کو اپنی طرف بلا لیں تو انہوں نے ہماری طرف ہی لوٹ کر آنا ہے
 اور ہم نے آپ (علیک الصلوۃ والسلام) سے پہلے بہت سارے رسول بھیجے ہیں کچھ کے واقعات ہم نے آپ کو سنا دیئے ہیں اور کچھ کے قصے قرآن میں آپ کو نہیں سنائے اور کسی رسول کا یہ حق نہیں ہے کہ اﷲ تعالیٰ کے اذن کے بغیر وہ کوئی معجزہ پیش کرے جب اﷲ تعالیٰ کا حکم آجاتا ہے تو حق اور سچ کے ساتھ فیصلہ ہو جاتا ہے اور یہ باطل پرست وہاں خسارے میں رہ جاتے ہیں
اﷲ تعالیٰ وہ ذات ِ اقدس ہے جس نے تمہارے لیے جانور پیدا کیے تاکہ ان میں سے کچھ پر تم سواری کرو اور کچھ کا گوشت کھائو
اور تمہارے لیے ان جانوروں میں بہت سارے نفعے ہیں تاکہ ان کے ذریعہ جو تمہارے سینے میں حاجتیں ہیں ان تک پہنچو اور ان پر اور کشتیوں پر بھی تمہیں اٹھایا جاتا ہے
وہ اپنی آیات تمہیں دکھاتا ہے اﷲ تعالیٰ کی کن آیتوں کا تم انکار کرتے ہو
کیا یہ لوگ زمین میں نہیں چلتے تاکہ وہ دیکھیں کہ ان سے پہلے لوگوں کا انجام کیا ہوا؟وہ ان سے تعداد میں زیادہ تھے، قوت میں بہت بڑھے ہوئے تھے اور زمین میں ان سے زیادہ آثار بھی رکھتے تھے ان کی کمائیوں نے پھر انہیں کچھ نفع نہ دیا
جب ان کے پاس واضح نشانیوں کے ساتھ رسول آئے تو وہ اس علم پر خوش جو ان کے پاس تھا اور جس بات پر وہ مذاق اڑایا کرتے تھے وہ ان پر الٹ پڑ گئے
جب انہوں نے ہماری گرفت دیکھی تو بولے ہم واحد لا شریک اﷲ تعالیٰ پر ایمان لے آئے ہیں اور ان سب کا انکار کرتے ہیں جنہیں ہم شریک ٹھہراتے ہیں
جب ہمارا عذاب دیکھ لیا تو اب ان کا ایمان انہیں کوئی نفع نہیں دے گا یہ سنت ِ الٰہی ہے جو اس کے بندوں میں گزر چکی ہے اور وہاں کافروں کو خسارہ ہی خسارہ ہے