جب سورج کی دھوپ لپیٹ دی جائے گی
اور جب ستارے گدلا جائیں گے
اور جب پہاڑ چلا ئے جائیں گے
اور جب بیاہنے کے قریب اونٹنی آزاد چھوڑ دی جائے گی
اور جب وحشی اکٹھے کر دیئے جائیں گے
اور جب سمندروں میں آگ بھڑکا دی جائے گی
اور جب مختلف جانیں ملا دی جائیں گی
اور جب زمین میں گاڑی ہوئی سے پوچھا جائے گا؟
کہ وہ کس گناہ میں قتل کی گئی تھی؟
اورجب اعمال نامے کھول دیئے جائیں گے
اور جب آسمان کی کھال اتار دی جائے گی
اور جب جہنم بھڑکائی جائے گی
اور جب جنت قریب کر دی جائے گی
تو ہر جان سمجھ لے گی کہ وہ کیا لائی ہے
مجھے اپنی چال سے پیچھے ہٹ جانے والے ستاروں کی قسم
آگے چلنے والے ستاروں، اپنے مقام پر رک جانے والے ستاروں کی قسم
اور رات کی قسم جب وہ پھیلا دی جاتی ہے
اور صبح کی قسم جب وہ سانس لیتی ہے
یقیناًیہ قرآن ایسے کریمانہ انداز والے قاصد کا قول ہے
جو عرش والے رب کے ہاں بڑے درجے والا بڑی قوت والا ہے
سب فرشتے اس کے مطیع ہیں پھر وہ امانت دار ہے
اور تمہارے محبوب جنون زدہ نہیں ہیں
انہوں نے اس فرشتے کو کھلے افق پر دیکھا
اور وہ غیب بیان کرنے میں بخل سے کام نہیں لیتے
اور یہ قرآن مردود شیطان کا قول نہیں ہے
تم کدھر بہک رہے ہو
یہ تو صرف سب دنیائوں کے لیے نصیحت ہے
ہر اس آدمی کے لیے جو تم میں سے چاہتا ہے کہ سیدھے راستے پر چلے
اور تمہاری مشیت تو تبھی ہو گی جب سب دنیائوں کا پروردگار چاہے گا