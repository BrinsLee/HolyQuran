جب واقع ہونے والی واقع ہو گی
اس کا واقع ہونا جھوٹ نہیں ہے
وہ کچھ کو پست کر دے گی اورکچھ کو بلند کر دے گی
جب زمین پور ی طرح لرزنے لگ جائے گی
اور سارے پہاڑ مکمل طور پر ریزہ ریزہ ہو جائیں گے
پھر وہ بکھرا ہواغبار بن جائیں گے
اور تم تین گروہ ہوجائوگے
دائیں طرف والے لوگ کیا شان ہے دائیں والوں کی
اوربائیں والے لوگ کیا بد حالی ہے بائیں والوں کی
اور جو آگے ہیں وہ سچ مچ آگے ہیں
اور وہی مقرب ہیں
آباد باغوں میں ہوں گے
پہلے لوگوںمیں سے کثیر تعداد ہو گی
اور پچھلوں میں سے تھوڑے ہوں گے
وہ سونے اور موتیوں سے جڑے پلنگوں پر ہوں گے
ایک دوسرے کے سامنے تکیے لگائے ہوئے ہوں گے
ان پر ایسے لڑکے چکر کاٹ رہے ہوں گے جو سدا لڑکے ہی رہیں گے
ان کے پاس گلاس، جگ اور صاف شفاف شراب کے پیالے ہوں گے
ان سے نہ تو سر دردی ہو گی اور نہ وہ زبان سے لغو بات کریں گے
اور ایسے پھل ہوں گے جنہیں وہ پسند کریں گے
اورپرندوں کا گوشت ہو گا جو ان کا جی چاہے گا
اورموٹی آنکھوں والی حوریں ہوںگی
جو موتی کے دانوں کی طرح پردوں میں ہوں گی
یہی تو ان کے اعمال کی جزا ہے
نہ وہاں کوئی لغو بات سنیں گے نہ کوئی گناہ کی بات ہو گی
وہاں تو یہی بولی ہوگی سلام سلام
اوردائیں طرف والے لوگ کیا شان ہے دائیں والوں کی
وہاں بے کانٹوں کے بیریاں ہوں گی
اور تہ بتہ کیلے ہوں گے
اور ہر طرف پھیلا ہو ا سایہ ہوگا
اورسدا بہنے والا پانی ہو گا
اور بے شمار پھل ہونگے
وہ نہ کبھی ختم ہوں اورنہ ہی کسی کو ان سے روکا جائے گا
اوراونچے اونچے بچھونے ہو نگے
ہم نے انہیں اچھی اُٹھان سے پرورش کیا
وہ کنواری ہیں
پیار کر نے والی ہیں ہم عمر ہیں
دائیں طرف والوں کے یہ نصیبے ہیں
ان میں بڑا گروہ پہلوں کا ہو گا
اور بڑا گروہ پچھلوں کا ہو گا
اوربائیں طرف والے کتنی خرابی ہے بائیں طرف والوں کی
شدید گرم لُو ہو گی اُبلتا ہواپانی ہوگا
اور سیاہ دھویں کاسایہ ہو گا
نہ تو وہ ٹھنڈاہے اور نہ ہی آرام دہ ہے
وہ اس سے پہلے بڑے خوشحال تھے
اور وہ بڑے گناہ پر اسرار کرتے تھے
اور کہاکر تے تھے کیا جب ہم مر جائیں گے اورمٹی اور ہڈیاں بن جائیں گے تو کیا پھر ہمیں اٹھایا جائے گا
یا ہمارے پہلے آبا ئو اجداد کوبھی
فرمادیجیے یقیناًپہلے اور پچھلے
سب اکٹھے ہو جائیں گے ایک مقررہ دن کے مقررہ وقت پر
پھر بے شک تم اے گمراہو!جھٹلانے والو!
زقوم کے درخت کو کھائو گے
اور اس سے پیٹوں کو بھرو گے
پھر اس پر کھولتا پانی پیو گے
اور تم ا س طرح پیئو گے جس طرح سدا کے پیاسے اونٹ پیتے ہیں
قیامت کے دن یہ ہے ان کی مہمانی
ہم نے تمہیں پیداکیاہے پھر تم نے تصدیق کیوں نہ کی؟
کیا تم نے ٹپکتی منی کو کبھی دیکھا؟
کیاتم نے اسے بنایا ہے یاہم بنانے والے ہیں؟
ہم نے تمہارے درمیان موت کو مقرر کیا ہے اس میں ہم سے کوئی آگے بڑھ نہیں سکتا
ہم قادر ہیں کہ تمہارے جیسے اور بدل دیں اور تمہیں اس انداز سے پیدا فرما دیں جسے تم جانتے ہی نہیں ہو
تمہیں پتہ ہے پہلی پیدائش کا تو پھر اسے یاد کیوں نہیں رکھا؟
کیاتم دیکھتے ہو جوتم بوتے ہو
کیاتم بوتے ہو یاہم بونے والے ہیں؟
اگرہم چاہتے تواسے چورا چورا کر دیتے اور تم افسوس سے ہاتھ ملتے رہ جائو گے
کہ ہم پر تو چٹی پڑ گئی
بلکہ ہم تو محروم ہو گئے
کیا تم نے وہ پانی دیکھا جو تم پیتے ہو؟
کیا بادل سے تم نے اسے اتارا ہے یا ہم اتارنے والے تھے؟
اگر ہم چاہتے تو اسے کھاری بنادیتے پھرتم شکر کیوں نہیں کرتے؟
کیاتم اس آگ کو دیکھتے ہو جس کو تم جلاتے ہو؟
کیااس کا درخت تم نے اگایا ہے یاہم اسے پیدا کرنے والے ہیں ؟
ہم نے اسے یاداشت اور مسافروں کاسامان بنادیاہے
محبوب( صلی اﷲ تعالیٰ علیک وسلم) اپنے عظمت والے پروردگار کی تسبیح فرمائیے
مجھے ستاروں کے ڈوبنے کے مقام کی قسم ہے
اگر جانو توبہت بڑی قسم ہے
بے شک وہ عظمت والاقرآن ہے
جو محفوظ کتاب میں موجود ہے
اسے تو صرف پاک لوگ ہی چھو سکتے ہیں
یہ عالمین کے پروردگار کی طرف سے نازل ہوا ہے
کیااس بات پر تم سستی کرتے ہو ؟
اور تمہارانصیبہ ہی یہ ہے کہ تم جھٹلادو
تو پھر ایسا کیوں نہیں کرتے کہ جب جان گلے میں آتی ہے
اورتم اُس وقت دیکھ رہے ہوتے ہو
اور ہم اس کی طرف تم سے زیادہ قریب ہوتے ہیں لیکن تم دیکھ نہیں سکتے
اگر تم کسی کے حکم کے ماتحت نہیں ہو
اگر تم سچے ہو تو اسے واپس لے آئو
اب اگر وہ جان مقربین میں سے ہے
تواس کیلئے راحت ہے خوشبوئیں ہیں اورنعمتوں بھرےباغات ہیں
اور اگر وہ دائیں طرف والوں سے ہے
تو محبوب( صلی اﷲ تعالیٰ علیک وسلم)دائیں طرف والوں سے آپ کو سلام ہے
اوراب اگر وہ جھٹلانے والے گمراہوں میں شامل ہے
تو اس کی مہمانی ابلتا پانی ہے
اورجہنم میں داخلے سے ہے
بے شک یہ ہی حق الیقین ہے
آپ (علیک الصلوۃ و السلام) اپنے عظمت والے پروردگار کے نام کی تسبیح فرمائیں