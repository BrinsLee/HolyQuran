طہ
ہم نے آپ (علیک الصلوۃ والسلام) پر قرآن اس لیے ناز ل نہیں کیاکہ آپ مشقت میں پڑیں
یہ تو ڈرنے والوں کے لیے تذکرہ ہے
یہ اس نے اتارا ہے جس نے زمین اور بلندآسمانوں کو پیدا کیا ہے
وہ رحمن ہے جس کی حکومت سارے عرش پر قائم ہے
آسمانوں اور زمین میں یاان کے درمیان جو کچھ ہے سب اسی کاہے گیلی زمین کے نیچے بھی سب اسی کاہے
اگر آپ بلند آواز سے بات کریں تو وہ ٹھیک ہے مگروہ تو خفیہ اور اس سے بھی زیادہ خفیہ بات کو جانتا ہے
اﷲ تعالیٰ کے بغیر کوئی معبود نہیں اسی کے لئے حسین ترین نام ہیں
اے مخاطب! کیا موسیٰ( علیہ السلام) کی بات تجھ تک پہنچی ہے
جب انہوں نے  اپنے گھر والوں کو کہا کہ تم ٹھہرو میں نے آگ دیکھی ہے میں اس میں سے ایک چنگاری لاتا ہوں یا آگ کے پاس سے کوئی راستہ بتانے ولا مل جائے گا
جب وہاں آئے تو اے موسیٰ کہہ کے انہیں پکارا گیا
بیشک میں تیرا پروردگار ہوں جوتے اتار دیجئے تو اس وقت مقدس وادی طویٰ میں موجود ہے
میں نے تجھے چن لیا ہے اب وحی کوسنیئے
بیشک میں تیرا اﷲ ہوں میرے سوا کوئی معبودنہیں ہے میری عبادت کیجئے اور میری یاد کے لئے نماز کو قائم کریں
یقیناً قیامت آنے والی ہے میں یہ چاہتا ہوں کہ اسے مخفی رکھوں تاکہ ہر جان کو اس کی سعی و کوشش مل سکے
 اس سے تجھے نہ روکے جو اس پر ایمان نہیں لاتااور اپنی خواہشات کی پیروی کرتا ہے پھر تو ہلاک ہو جائے گا
اے موسیٰ (علیہ السلام) تیرے دائیں ہاتھ میں کیا ہے؟
عرض کر نے لگے کہ یہ میری لاٹھی ہے میں اس پر سہارا لیتا ہوں، بکریوں کے لئے پتے جھاڑتا ہوں اور بھی اس سے بہت سارے کام لیتا ہوں
فرمایا اے موسیٰ( علیہ السلام) اسے ڈال دیجئے
اسے ڈالا تو وہ دوڑتا ہوا سانپ تھا
 فرمایا اسے پکڑ یں ڈریں مت اس کی پہلی کیفیت واپس آجائے گی
اوراپنا ہاتھ اپنی بغل میں رکھیں جب آپ اسے نکالیں گے تو بغیر بیماری کے وہ روشن ہو گایہ ایک اور نشانی ہو گی
تاکہ ہم آپ کو بڑی بڑی اپنی آیات دکھائیں
آپ فرعون کی طرف جائیں بے شک وہ سر کش ہو گیاہے
موسیٰ(علیہ السلام) نے عرض کیا :میر ے پروردگار میرا سینہ کھول دے
میر ے لیے میرے کام کو آسان کر دے
میری زبان سے گرہ کھول دے
تا کہ وہ میری بات سمجھ سکیں
اورمیرا وزیر میرے گھروالوں سے بنا
یعنی ہارون جو میرا بھا ئی ہے
اس کے ذریعے میری پشت کو پختہ کر
اور میرے معاملے میں اس کو شریک کر دے
تا کہ ہم تیری بہت زیا دہ تسبیح بھی کریں
اور کثرت سے ذکر بھی کریں
بے شک تو ہمیں اچھی طرح دیکھتا ہے
فرمایا موسیٰ (علیہ السلام)تیری درخواست مان لی گئی
اورہم نے آپ پر ایک دفعہ پھر بھی احسان کیا
کہ ہم نے آپ کی والدہ کی طرف الہام کیا جو مناسب الہام تھا
کہ انہیں صندوق میں ڈال دے اور صندوق کو دریا میں پھینک دے ،دریا انہیں ساحل پر ڈال دے گاانہیں میر ا اورا ن کا دشمن لے لے گا،میں نے آپ پر اے موسیٰ (علیہ السلام) اپنی طرف سے محبت ڈال دی تاکہ آپ میرے سامنے پرورش پائیں
جب آپ کی بہن جا رہی تھی اورکہہ رہی تھی کیا میں تمھیں ان لو گوں کے بارے میں بتا دوں جو اس کے کفیل ہو سکتے ہیں،ہم نے تمہیں اپنی ماں کے پاس واپس کر دیاتا کہ اس کی آنکھ ٹھنڈی ہو اور وہ غم نہ کھائے، آپ نے ایک آدمی کو مار دیاہم نے آپ کو غم سے نجات دی اور ہم نے آپ کو اچھی طرح جانچاآپ کئی سال اہل مدین میں رہے پھر ایک اندازے کے مطابق آ گئے
میں نے اپنی ذات کے لیے آپ کو خاص کر لیا ہے
آپ ( علیہ السلام) اور آپ کا بھا ئی میری آیات لے کر جائیں میرے ذکر میں کبھی سستی نہ کرنا
دونوں فرعون کے پاس جا ؤ بیشک وہ سرکش ہو گیا ہے
 اس سے نرمی سے بات کہنا ہو سکتا ہے وہ نصیحت حاصل کرے یا ڈر جائے
دونوں نے عرض کیا:ہمارے پر وردگا ر! ہمیں ڈر ہے کہ وہ ہم پر زیا دتی کرے یاسرکش ہو جائے
اﷲ کریم نے فرمایا ڈرو نہیں میں تم دونوں کے ساتھ ہوں سن رہا ہوں دیکھ رہا ہوں
دونوں اس کے پاس جا ئو اور کہو ہم تیرے پروردگا ر کے رسول ہیں توہمارے ساتھ بنی اسرا ئیل کو بھیج دے اور انہیں عذاب نہ دے ہم تیرے رب کی طرف سے نشانی لے کے آئے ہیں اور سلام اس پر ہے جو ہدایت کے راستے پر چلتا ہے
ہمار ی طرف یقیناً وحی کی گئی ہے کہ عذاب اس پر ہے جو جھٹلاتا اور پیٹھ موڑتا ہے
فرعون بولااے موسیٰ( علیہ السلام) تمہارا پروردگار کون ہے؟
موسیٰ (علیہ السلام) نے فرمایاہماراپروردگار وہ ہے جس نے ہر شے کو اس کی شکل و صورت عطا کر کے پھر اسے سیدھا راستہ بتا دیا
وہ کہنے لگاپہلے لوگوں کے حالات اور حقیقت کیا تھی؟
فرمایا اس کا علم اس کی اپنی تحریر میں میرے رب کے پاس ہے نہ تو و ہ بہکتا ہے نہ بھولتا ہے
جس نے زمین کو تمہارے لیے بچھونا بنا دیا ہے اس نے تمہارے لیے راہیں کھول دی ہیں اور بادل سے پانی اتارا ہے اورہم نے پھر مختلف جوڑے اس پانی سے پیدا کیے
کھا ؤ اور اپنے جانوروں کو چراؤاس میں عقل والوں کے لیے نشانیاں ہیں
اسی زمین سے ہم نے تمہیں پیدا کیا ہے اور تمہیں پھیر کے اسی میں لے جاتے ہیں اور ایک دفعہ پھر اسی سے ہم تمہیں نکالیں گے
ہم نے اسے اپنی سب نشانیاں دکھائیں لیکن اس نے جھٹلایا اور انکار کر گیا
کہنے لگا موسیٰ( علیہ السلام) تو اس لیے ہمارے پاس آیا تھاکہ ہمیں ہماری زمین سے جادو کے ذریعے نکال دے
ہم بھی اسی طرح تیرے سامنے لازماً جادو پیش کریں گے ہمارے اور اپنے درمیان ایک وعدہ لے لے کہ نہ ہم اس سے پیچھے ہٹیں نہ تو اس سے پیچھے ہٹے یہ کھلے میدان کی بات ہے
آپ ( علیہ السلام) نے فرمایا تمہارے ساتھ میرا وعدہ جشن کا دن ہے اور سارے لوگ چاشت کے وقت وہاں آ جائیں
فرعون پلٹا اس نے اپنی ساری چالیں اکھٹی  کیں پھرمیدان میں آ گیا
موسیٰ( علیہ السلام) نے انہیں فرما یا اﷲ تعالیٰ پر جھوٹی باتیں مت گھڑو تم تباہ ہو جائو گے جو جھوٹی باتیں گھڑتا ہے وہ رسوا ہو جاتا ہے اور اﷲ تعالیٰ اسے عذاب سے پیس دیتا ہے
وہ آپس میں بحث کرنے لگے اور چھپ کر سر گو شیاں کیں
سب نے فیصلے کے طور پر کہا یہ دونوں جا دوگر ہیں اور تمہیں جادو کے ذریعے تمہاری زمین سے نکالنا چاہتے ہیں اور تمہارے بہترین انداز کو یہ ختم کر دینا چاہتے ہیں
 تم بھی ساری تدبیریں اکھٹی کرو پھر ایک صف میں ان کے سامنے آجاؤ اورجو کامیاب ہو گا وہی برترو اعلیٰ ہو گا
وہ بولے: اے موسیٰ(علیہ السلام)! یا توتو کچھ ڈال یا ہم پہلے ڈالتے ہیں
موسیٰ (علیہ السلام) نے فرمایا تم ڈال دو، کیا دیکھتے ہیں کہ ان کی رسیاں ان کی لاٹھیاں موسیٰ (علیہ السلام) کو جادو کی وجہ سے یہ خیال آ رہا تھا کہ وہ سب دوڑ رہی ہیں
آ پ(علیہ السلام) نے اپنے جی میں ہلکا سا خوف محسوس فرمایا
ہم نے فرمایا مو سیٰ (علیہ السلام) ڈریں نہیں بیشک آپ ہی سب سے برتر اور اعلیٰ ہیں
آپ کے دائیں ہاتھ میں جو ہے اسے ڈال دیں جو انہوں نے ڈرائونی بات کی ہے وہ نگل لے گی انہوں نے تو جادو کی چالیں چلی ہیں اور جادوگر کامیاب نہیں ہوتا جب وہ مقابلے میں آتا ہے
جا دو گر سجدے میں گر کر کہنے لگے کہ ہم موسیٰ اور ہارون ( علیہمالسلام) کے پروردگار پر ایمان لاتے ہیں
فرعون کہنے لگا تم ایمان لے آئے ہو اس سے پہلے کہ میں تمہیں اجا زت دوں یقیناًوہ تمہارا بڑا ہے جس نے تمہیں جا دو سکھایا  ہے ،میں تمھار ے ہاتھ اور پاؤں ایک دوسرے کے خلاف سمت سے کاٹ دوں گامیں لازماً تمہیں کھجور کے تنوں پر سولی دوں گاتم ضرور جان لوگے کہ ہم میں کس کاعذاب زیادہ سخت ہے اور کس کا عذاب دیر پا ہے
جادو گر بولے ہم تجھے ترجیح نہیں دے سکتے ان واضح نشانیوں پر جو موسیٰ( علیہ السلام) لے آئے ہیں اور نہ تر جیح دے سکتے ہیں اس ذات ِ اقدس پر جس نے ہمیں جنم دیاہے تو کر گزر جو تو کر گزرنے والا ہے توتو صرف اس دنیا کی زندگی کو ختم کر سکتا ہے
ہم اپنے پرودگا ر پر ایمان لے آئے ہیں تا کہ وہ ہماری خطاؤں اور اس جادوگری کو بھی بخش دے جس پر تو نے ہمیں مجبور کیا تھا اﷲ تعالیٰ ہی سب سے بہتر ہے اور سب سے بڑھ کرباقی رہنے والا ہے
جو بھی رب کریم کے پاس مجرم ہو کے آتا ہے اس کے لیے جہنم ہے وہ نہ تو وہاں مرے گا نہ ہی زندہ ہو گا
اور جو ایمان لے کے اﷲ تعالیٰ کے پا س آتا ہے اس نے نیک کام بھی کیے ہوتے ہیں توایسے لوگوں کے لیے اعلیٰ جنتیں ہیں
یہ آبادی والے باغات ہیں جن کے نیچے نہریں بہتی ہیں یہ اس کی جزا ہے جو پاک اور صاف ہو کے آتا ہے
ہم نے مو سیٰ( علیہ السلام) کی طرف وحی کی کہ اپنی قوم کو لے کے راتوں رات نکل جا ئیں ان کے لیے سمندر میں ایک خشک راستہ وضع کر دیجئے آپ کو بالکل خوف نہیں ہونا چا ہے کہ کو ئی آ کے پکڑ لے گا اور نہ ہی کسی بات کا ڈرہو
فرعون ان کے پیچھے فوجیں لے کے دوڑ پڑا، فرعونیوں کو سمندر نے ڈھانپ لیا جس انداز سے بھی ڈھانپا
اور فرعون نے اپنی قوم کو گمراہ کیا اور انہیں سیدھی بات نہیں سجھائی
اے اسرائیلیو! ہم نے تمہیں تمہارے دشمن سے نجات دی اور تمہا رے سا تھ طور کی دائیں سمت وعدہ فرمایا ہم نے تم پر من او ر سلوٰی اتارا
وہ پاکیزہ چیزیں کھائوجو ہم نے تمہیں رزق دی ہیں اس میں زیادتی نہ کرو ورنہ تم پر میرا غضب اترے گا اور جس پر میرا غضب اترتا ہے وہ تو گِر جاتا ہے
جو توبہ کرتا ہے ، ایمان لاتا ہے، نیک کام کرتا ہے تو بیشک جب وہ ہدایت کا طالب ہوتا ہے تو میں بخشنے والا ہوں
اے موسیٰ (علیہ السلام)! آپ اپنی قوم سے آگے آگے کیوں آ گئے ہیں؟
انہوں نے عرض کیا وہ میرے نقش ِ قدم پر ہیں اے میرے رب! میں اس لیے آگے بڑھ کے آ گیا ہوں تاکہ تیری رضا حاصل کر سکوں
اﷲ تعالیٰ نے فرمایا ہم نے آپ کی قوم کو آزمائش میں ڈال دیا ہے اور سامری نے انہیں غلط راستے پر ڈال دیا ہے
موسیٰ( علیہ السلام )بڑے غصے اورپچھتاوے سے اپنی قوم کی طرف پلٹے، فرمانے لگے اے میری قوم! کیا میرے رب نے تمہارے ساتھ اچھا وعدہ نہیں فرمایا تھا؟کیا اس وعدے کو لمبا عرصہ گزر گیاہے؟ یا تم یہ چاہتے ہو کہ تمہارے پرودگار کا تم پر غضب نازل ہو تم نے تو جان بوجھ کر میرے وعدے کے خلاف کیاہے
وہ  بولے ہم نے آپ کے وعدے کو اپنے اختیار سے نہیں توڑا ہم تو قوم کی زیبائش کے کچھ اوزار اٹھا لے گئے تھے اورہم نے انہیں آگ میں ڈالا اسی طرح سامری نے بھی ڈالا
اس نے ان کے لیے ایک دھڑ والا ڈکارنے والا بچھڑا نکالا اس نے کہا یہ ہے تمہارا معبود جوموسیٰ( علیہ السلام) کا معبود ہے موسیٰ تو بھول گئے ہیں
وہ نہیں دیکھتے کہ وہ بچھڑا نہ تو بات کا جواب انہیں دیتا ہے اور نہ ہی ان کے نفع اور ضرر کا مالک ہے
اور ہارون( علیہ السلام) نے انہیں پہلے بھی کہا تھا اے میری قوم !تم آزمائش میں ڈا لے گئے ہوتمہارا پرودگار تو رحمن ہے میری پیروی کرو میرے حکم کو مانو
وہ کہنے لگے ہم تو اس کے ارد گرد اعتکاف کریں گے یہاں تک کہ موسیٰ( علیہ السلام) ہمارے پاس واپس آئیں
موسیٰ (علیہ السلام) نے فرمایا ہارون! آپ کو کس چیز نے روکا جب آپ نے دیکھا کہ وہ گمراہ ہو گئے ہیں
آپ میرے پیچھے کیوں نہ چلے، کیاآپ نے بھی میرے حکم کو چھوڑ دیا؟
آپ (علیہ السلام) نے کہا اے میری ماں کے بیٹے!آپ نہ میری داڑھی پکڑیں نہ میرے سر کو پکڑیںمیں تو ڈر رہا تھا کہ آپ کہیں گے کہ آپ نے بنی اسرائیل میں تفرقہ ڈالا اور میری بات کا انتظار تک نہ کیا
آپ (علیہ السلام) نے فرمایا سامری اب تو اپنا حال بتا
اس نے کہا میں نے دیکھا جو انہوں نے نہیں دیکھامیں نے اﷲ تعالیٰ کے بھیجے ہوئے نقوش ِ پا میں سے ایک مشت بھر لی تھی اور میں نے اسے پھینک دیا اسی طرح میرے جی نے مجھے سکھایا
آپ (علیہ السلام) نے فرمایا جا تو زندگی بھر کہتا پھرے گا مجھے زندگی میں چھونا نہیں ہے اور تیرے وا سطے ایک وعدہ ہے جس کے خلاف تو نہیں پائے گاتو اب اس معبود کی طرف دیکھ جس کا تو معتکف بنا بیٹھا رہا ہے ہم یقینا اسے جلا دیں گے پھر اسے ریزہ ریزہ کر کے سمندر میں بکھیر دیں گے
تمہارا معبود تو صرف وہ اﷲ تعالیٰ ہے جس کے بغیر کوئی عبادت کے لا ئق نہیں ہر چیز پر اس کا علم وسیع ہے
محبوب ( صلی اﷲ تعالیٰ علیک وسلم)!اسی طرح ہم آپ کے سامنے سا بقہ لوگوں کے واقعات بطور قصہ بیان فرماتے ہیں اورہم نے آپ کو اپنی طرف سے ذکر عطا کیا ہے
جو اس سے منہ موڑتا ہے وہ قیامت کے دن بوجھ اٹھائے گا
اور جہنم میں وہ ہمیشہ رہے گااورقیامت کے دن ان کے لیے یہ بوجھ بد ترین ہو گا
جس دن صور پھونکا جائے گا اور مجرموں کو اس دن ہم اکٹھا کریں گے ان کی آنکھیں نیلی ہوں گی
اب ایک دوسرے کو آہستہ آہستہ کہتے ہوں گے ہم تو دنیا میں صرف دس دن ٹھہرے تھے
ہم بہتر جانتے ہیں جو وہ کہہ رہے ہیں جو ان میں سے اس راہ کو بہت اچھے انداز سے جا نتا ہے وہ کہے گا کہ تم تو صرف ایک دن ٹھہرے تھے
اور وہ آپ سے پہا ڑوں کے بارے میں پو چھتے ہیں تو آپ( علیک الصلوۃ والسلام) فرما دیں کہ انہیں میر ا پروردگاریزہ ریزہ کر کے اُڑائے گا
پس اس زمین کو ہموار میدان بنا دے گا
اوراے دیکھنے والے تواس میں پستی اور بلندی نہیں دیکھے گا
اس دن وہ پکارنے والے کے پیچھے دوڑیں گے اس میں کجی نہیں ہو گی اورآوازیں رحمان کے سامنے دھیمی ہو جائیں گی اور تو صرف پست آوازیں ہی سنے گا
اس دن کسی کی شفاعت مفید نہیں ہوگی سوائے اس کے جسے رحمان نے اجازت دی ہوگی اور اس کی بات پسند فرمائی ہوگی
وہ جانتا ہے جوان کے سامنے ہے او رجو کچھ ان کے پیچھے ہے اور ان کا علم اسے گھیر نہیں سکتا
اور اس دن چہرے سدا زندہ رہنے اور سب کو قائم رکھنے والے کے حضور جھک جائیں گے اور یقیناًرسوا وہ ہو گا جس نے ظلم (کابوجھ) اٹھایا
اور جو نیک کا م کرے اور وہ مومن ہو تو اسے نہ زیادتی کا خوف ہو گا اور نہ کمی کا
اور اسی طرح ہم نے عربی میں قرآن اتارا اور اس میں وعید کو بیان فرمایا تا کہ وہ (گنا ہ سے ) بچیں اور وہ (قرآن) ان کے اندر اور زیادہ سمجھ پیدا کرے
بلند و بالا درجے والا سچا بادشا ہ اللہ تعالیٰ ہے اور قرآن میں آپ جلدی نہ کریں اس سے پہلے کہ آپ پر وحی پوری ہو اور عرض کریں اے میرے پروردگار ! میرا علم بڑھا دے
اور یقینا ًہم نے آدم(علیہ السلام) کو اس سے پہلے ایک حکم وعہد دیا تھا پس وہ بھول گیا اور ہم نے اس کا ارادہ نہ پایا
اور جب ہم نے فرشتوں کو حکم دیا کہ تم آدم(علیہ السلام) کو سجدہ کرو تو ابلیس کے سوا سب نے سجدہ کیا اس نے انکا ر کر دیا
ہم نے فرما یا اے آدم( علیہ السلام) ! یہ تیرا اور تیری بیوی کا دشمن ہے پس وہ تم دونوں کو جنت سے نکال نہ دے ،پھر توتو مشقت میں پڑ جائے گا
بیشک تیرے لئے (جنت میں یہ ہے ) کہ نہ تو بھوکا ہو گا اور نہ ننگا ہو گا
نہ تجھے جنت میں پیاس ہوگی اور نہ دھوپ
تو شیطان نے اسے وسوسہ ڈالااس نے کہا اے آدم   ( علیہ السلام) ! کیا میں تمہیں ہمیشہ زندہ رہنے والا درخت نہ بتا دوں اور وہ ملک نہ بتادوں جو پرانا نہ ہو
توان دونوں نے اس پودے سے کھا لیا اب ان پر ان کی پردے والی چیزیں ظاہر ہو گئیں اور وہ ان پر جنت کے پتے چپکانے لگے، آدم ( علیہ السلام) سے اپنے رب کے حکم میں لغزش ہو گی تو (مطلب کا راستہ ) نہ مل سکا
پھر اسے اس کے رب نے چن لیا اس کی طرف رجو ع فرمایا اور (اپنے قر ب کا) راستہ دکھا دیا
فرمایا تم دونوں ملکر جنت سے نکلو تم ایک دوسرے کے دشمن ہو پھر اگر تم سب کے پاس میری طرف سے ہدایت آئے تو جو میری ہدایت کی پیروی کرے گا نہ تو وہ بہکے گا اور نہ بد بخت ہو گا
اور جس نے میری یاد سے منہ موڑ لیا تو یقینا اس کے لیے زندگانی تنگ ہے اور ہم اسے قیامت کے دن اندھا اٹھائیں گے
وہ کہے گا اے میرے پروردگار! تو نے مجھے کیوں اندھا اٹھا یا حالانکہ میں تو نظر والا تھا
اﷲ تعالیٰ فرمائے گاایسے ہی تیرے پاس ہماری آیتیں آئی تھیں تو تونے انہیں بھلا دیا ایسے ہی آج تجھے بھی بھلا دیا جائے گا
اور ہم اسی طرح جو حد سے بڑھے اور اپنے رب کی آیات پر ایمان نہ لائے اسے اسی طرح بدلہ دیتے ہیں اور یقینا آخرت کا عذاب بہت ہی سخت اورسب سے بڑھ کر دیرپا ہے
کیا وہ اس سے بھی راہ نہ پا سکے کہ ہم نے ان سے پہلے کتنی صدیوں کے لوگ تباہ کر دیئے کیونکہ یہ ان کی برباد آبادیوں میں چلتے پھرتے ہیں بے شک اس میں عقل والوں کے لیے نشانیاں ہیں
محبوب (صلی اﷲ تعالیٰ علیک وسلم)! اگر آپ کے پرودگار کی طرف سے ایک بات گزر نہ چکی ہوتی اور ایک مقرر کردہ وعدہ نہ ہوتاتو لازماًانہیں عذاب چمٹ جاتا
تو آپ( علیک الصلوۃ والسلام) ان کی باتوں پر صبر کریں اور اپنے رب کی تعریف کرتے ہوئے اس کی پاکیزگی کا بیان کریں سورج کے طلوع ہونے سے پہلے اور اس کے غروب ہونے سے پہلے اور رات کی ساعتوں میں اور دن کے کناروں پر بھی اس کی تسبیح پڑھیں تاکہ آپ راضی ہوجائیں
اے سننے والے ! اس شے کی طرف جو ہم نے کافروں کے جوڑوں کو دنیوی زندگی کی تازگی سے برتنے کے لیے دی ہے تا کہ ہم انہیں اس کی وجہ سے آزمائش میں ڈالیں تو اپنی آنکھیں اُدھر نہ پھیلا اور تیرے رب کا رزق سب سے بہتر اور سب سے دیرپا ہے
اور تو اپنے گھر والوں کو نماز کا حکم دے اور خود بھی نماز قائم کر،ہم تجھ سے کچھ رزق نہیں مانگتے ہم تجھے روزی دیتے ہیں اور عاقبت تو پرہیز گاری کے لیے ہے
اور کافر کہنے لگے یہ اپنے رب سے ہمارے لیے کوئی نشانی کیوں نہیں لاتے کیا پہلے صحیفوں میں ان کے پاس نشانی نہ آئی؟
اور ہم ان کافروں کو اگررسول کے آنے سے پہلے عذاب دے کر ہلاک کر دیتے تو یہ ضرور کہتے اے ہمارے پرودگار! تو نے ہمارے پاس کوئی رسول کیوں نہ بھیجا کہ ہم ذلیل و رسوا ہونے سے پہلے تیری آیات پر چلتے
آپ( علیک الصلوۃ والسلام) فرما دیجیے سب انتظار کر رہے ہیں تم بھی انتظار کرو تمہیں جلد پتہ چل جائے گاکہ کون سیدھے راستے پر ہیں اور کون ہدایت یافتہ ہیں