اے نبی (علیک الصلوۃ والسلام)!آپ اس شے سے کیوں رک گئے جو اﷲ تعالیٰ نے آپ کے لئے حلال فرمائی آپ اپنی ازواج کی مرضی چاہتے ہیں اور اﷲ تعالیٰ بہت بخشنے والا سدا رحم فرمانے والا ہے
اﷲ تعالیٰ نے تمہارے لیے تمہاری قسموں کے کھولنے کا طریقہ مقرر فرما رکھا ہے اﷲ تعالیٰ ہی تمہارا مولیٰ ہے وہ علم اور حکمت والا ہے
اور جب نبی(علیہ الصلوۃ والسلام) نے اپنی کسی بیوی کو ایک بھید کی بات بتا دی جب وہ بھید کی بات اس بیوی نے بتا دی تو اﷲ تعالیٰ نے وہ بات نبی کے سامنے ظاہر کر دی نبی نے اس کا کچھ حصہ بیوی کو جتلا دیا اور کچھ حصے سے منہ موڑ لیا جب نبی نے اسے بات بتائی تو اس نے کہا آپ کو یہ بات کس نے بتائی ہے نبی نے فرمایا مجھے علیم و خبیر پروردگار نے خبر دی ہے
اگر تم دونوں خواتین اﷲ تعالیٰ کی طرف مائل ہو تو تمہارے دل تو پہلے ہی مائل ہیں اگر تم نبی کے خلاف باتیں کرو گی تو بے شک اﷲ تعالیٰ ان کا مولیٰ ہے جبرائیل اور نیک مومن بھی اور اس کے بعد فرشتے بھی آپ کے معاون ہیں
ہو سکتا ہے کہ ان کا پروردگار اگر وہ تمہیں طلاق دے دیں تو اﷲ تعالیٰ بدلے میں ایسی بیویاں دے دے جب کہ وہ تم سب سے بہتر ہوں وہ اسلام والی ہوں، ایمان والی ہوں، عاجزی والی ہوں، توبہ پسند ہوں، عبادت گزار ہوں، روزے دار ہوں، وہ خاوند رسیدہ ہوں یا کنواری ہوں
اے ایماندارو! اپنی جانوں کو اور گھر والوں کو اس آگ سے بچائو جس کا ایندھن انسان اور پتھر ہیں اس پر بڑے تند خو سخت مزاج فرشتے مقرر ہیں وہ اﷲ تعالیٰ کے حکم میں اﷲ تعالیٰ کی نافرمانی نہیں کرتے اور وہ وہی کچھ کرتے ہیں جس کا انہیں حکم دیا جاتا ہے
اے کافرو! آج معذرتیں پیش نہ کرو جو تمہارے اعمال تھے ان کے مطابق بدلہ دیا جائے گا
اے ایماندارو! خالص دل سے اﷲ تعالیٰ کے سامنے توبہ کرو ہو سکتا ہے کہ تمہارا پروردگار تمہاری برائیوں کو مٹا دے اور تمہیں ان باغوں میں داخل کرے جن کے نیچے نہریں بہہ رہی ہیں اس دن جس دن اﷲ تعالیٰ نبی کو اور ان پر ایمان لانے والوں کو رسوا نہیں کرے گا ، ان کا نور ان کے سامنے اور دائیں طرف دوڑ رہا ہو گا وہ کہیں گے اے ہمارے پروردگار! ہمارے نور کی تکمیل فرما دے اور ہمیں بخش دے بیشک تو ہر چیز پر قادر ہے
اے نبی( علیک الصلوۃ والسلام) کفار اور منافقوں سے جہاد فرمائیے اور ان پر سختی کیجئے ان کا ٹھکانہ جہنم ہے اور وہ بد ترین ٹھکانہ ہے
اﷲ تعالیٰ نے کافروں کے لیے نوح کی بیوی اور لوط کی بیوی کی مثال پیش فرمائی ہے وہ دونوں ہمارے دو نیک بندوں کے ماتحت تھیں ان دونوں نے ان سے خیانت کی وہ دونوں ان دونوں کو اﷲ تعالیٰ سے بچا نہ سکے اور کہا گیا تم دونوں جہنم میں داخل ہونے والوں کے ساتھ داخل ہو جائو
اﷲ تعالیٰ نے ایمانداروں کے سامنے فرعون کی بیوی کی مثال پیش فرمائی جب اس نے کہا اے میرےپروردگار! میرے لیے جنت میں اپنے پاس ایک گھر بنا دے اور مجھے فرعون اور اس کے کام سے نجات دے اور مجھے ظالم قوم سے نجات دے
اورعمران کی بیٹی مریم جس نے اپنی پاکیزگی کی حفاظت کی تو ہم نے اس میں اپنی روح پھونکی اور اس نے اپنے رب کے کلمات اور اس کی کتابوں کی تصدیق کی اور وہ فرمانبرداروں میں سے تھی