حٰمٓ
عسق
اسی طرح آپ کی طرف اورآپ سے پہلے لوگوں کی طرف غالب اور حکمت والے اﷲ تعالیٰ نے وحی فرمائی ہے
جو کچھ آسمانوں اور زمین میں ہے  اسی کا ہے اور وہ بر تر عظمت والا ہے
قریب ہے کہ آسمان اپنے اوپر سے پھٹ جائے اور فرشتے اپنے رب کی حمد سے تسبیح کہتے ہیں اور جو زمین میں ہیں ان کے لیے معافی طلب کرتے ہیں،سنو سنو!یقیناً اﷲتعالیٰ ہی غفور اوررحیم ہے
اور جو اﷲ تعالیٰ کو چھوڑ کے اپنے ساتھی بنا لیے ہیں اﷲتعالیٰ کے وہ علم میں ہیں اور آپ ان کے ذمہ دار نہیں
اور اسی طرح ہم نے عربی قرآن آپ کی طرف وحی فرمایا تاکہ آپ مکہ اور اس کے ارد گرد والوں کو ڈرائیں اور قیامت کے دن سے بھی ڈرائیں جس کے آنے میں شک نہیں ہے اس دن ایک جماعت تو جنت میں ہو گی اور ایک گروہ بھڑکتی آگ میں ہو گا
اگر اﷲ تعالیٰ چاہتا تو انہیں ایک گروہ ہی بنا دیتا لیکن وہ جسے چاہتا ہے اپنی رحمت میں داخل فرماتا ہے ظالموں کا نہ کوئی کارساز ہے نہ مددگار
کیا انہوں نے اﷲ تعالیٰ کو چھوڑ کے اپنے اور کار ساز بنا رکھے ہیں کار ساز تو اﷲ تعالیٰ ہی ہے اور وہی مردوں کو زندگی عطا فرماتا ہے اور وہ ہر چیز پر قادر ہے
جس چیز میں تمہارا اختلاف ہو تو اس کا حکم اﷲ تعالیٰ کی طرف ہے وہی اﷲ تعالیٰ ہے جو میرا پروردگار ہے میرا اسی پر توکل ہے اور میں اس کی طرف رجوع کرتا ہوں
وہی آسمانوں اور زمین کا خالق ہے تمہاری اپنی جانوں سے اس نے جوڑے بنائے اور جانوروں کے بھی توجوڑے ہیں اسی جوڑا پن میں وہ کائنات کو پھیلاتا ہے کوئی شے اس جیسی نہیں ہے وہ اچھی طرح سننے والا اوردیکھنے والا ہے
اس کے پاس آسمانوں اور زمین کی چابیاں ہیں جس کے لیے چاہتا ہے رزق وسیع کرتا ہے اور جس کے لیے چاہتا ہے رزق تنگ کر دیتا ہے وہ ہر چیز کو جاننے والا ہے
اس نے تمہارے لیے دین مقرر کیا ہے جس کی وصیت اس نے نوح(علیہ السلام) کو فرمائی تھی اور جس کی ہم نے آپ کی طرف وحی فرمائی ہے اور جس کی وصیت ہم نے ابراہیم، موسیٰ اور عیسیٰ (علیہم السلام) کو کی تھی کہ تم دین کو قائم رکھو اور اس میں تفرقہ بازی نہ کرو مشرکوں کو وہ بات بڑی شاق گزرتی ہے جس کی آپ انہیں دعوت دیتے ہیں اﷲ تعالیٰ جسے چاہتا ہے اسے اپنے لیے چن لیتاہے اور جسے چاہتا ہے اپنی طرف رجوع کرنے کا راستہ دکھا دیتا ہے
انہوں نے علم آنے کے بعد باہم حسد کی وجہ سے تفرقہ بازی کی اگر مقررہ عرصے کے لیے اﷲ تعالیٰ کی بات گزر نہ گئی ہوتی تو ان میں فیصلہ ہو جاتا اور جو لوگ ان کے بعد کتاب کے وارث بنائے گئے وہ اس کی وجہ سے بے قرار کرنے والے شک میں مبتلا ہیں
اسی بات کی محبوب (صلی اﷲ تعالیٰ علیک وسلم) !آپ دعوت دیں اور جس کا آپ کو حکم دیا گیا ہے اس پر پختگی سے قائم رہیں ان کی خواہشات کی پیروی نہ فرمائیں اور آپ فرمائیں میں تو جو اﷲ تعالیٰ نے کتاب اتاری ہے اس پر ایمان لا چکا ہوں اورمجھے تمہارے درمیان انصاف کا حکم دیا گیا ہے اﷲ تعالیٰ ہمارا اور تمہاراپالنہار ہے ہمارے لیے ہمارے اعمال تمہارے لیے تمہارے اعمال ہیں ہمارے درمیان کسی بات کا جھگڑا نہیں ہے اﷲ تعالیٰ ہمیں اکٹھا کرے گا اور اسی کی طرف واپسی ہے
اور جو لوگ اﷲتعالیٰ کے بارے میں حجت بازی کرتے ہیں جبکہ اﷲ تعالیٰ کی اس دعوت کو مسلمان قبول کر چکے ہیں تو ان کی حجت بازی رب کے ہاں پس چکی ہے ان پر غضب ہے اور ان کے لیے شدید عذاب ہے
اﷲ تعالیٰ وہ ذات ہے جس نے حق اور سچ  کے ساتھ کتاب اور ترازو اتارا، اے مخاطب !تجھے کیا پتہ کہ قیامت قریب ہو؟
قیامت کی جلدی توان لوگوں کو پڑی ہے جو اس پر ایمان ہی نہیں رکھتے اور ایماندار تو قیامت سے ڈرتے ہیں اور وہ جانتے ہیں کہ قیامت کا آنا حق ہے سن لو کہ جو قیامت کے بارے شک کرتے ہیں وہ دور کی گمراہی میں پڑے ہیں
اﷲ تعالیٰ تو اپنے بندوں کے لیے سراپا لطافت ہے جسے چاہتا ہے رزق دیتا ہے وہ بڑا قوی اور غالب ہے
جو آخرت کی کھیتی چاہتا ہے توہم اس کی کھیتی میں اضافہ بھی فرما دیتے ہیں اور جو دنیا کی کھیتی چاہتا ہے ہم اسے کچھ عطا کر دیتے ہیں اور آخرت میں اس کا کوئی حصہ نہیں ہوتا
کیا ان کے ایسے شریک ہیں جنہوں نے ان کے لیے دین بنایا ہے جس کی اجازت اﷲ تعالیٰ نے نہیں دی اگر فیصلے کی بات نہ ہو چکی ہوتی تو ابھی ان کے درمیان فیصلہ ہو جاتا اور یقیناً ظالموں کے لیے دردناک عذاب ہے
آپ ظالموں کو دیکھیں گے کہ یہ اپنی کمائی( اعمال) سے ڈرے ہوئے ہوں گے حالانکہ ڈر تو ان پر پڑنے والا ہے اور جو ایمان دار ہیں اور صلاحیت والے عمل کرتے ہیں وہ تو جنتوں کے باغوں میں ہوں گے وہ جو چاہیں گے اپنے رب کے پاس پائیں گے یہی تو فضل ِ کبیر ہے
یہ وہ باتیں ہیں کہ اﷲ تعالیٰ اپنے ایماندار اور صلاحیت والے اعمال والے بندوں کو بشارت دیتا ہے فرما دیجئے میں تم سے کوئی اجرت نہیں مانگتا ہاں قریبی رشتہ داروں میں محبت رکھو جو اچھائی کماتا ہے تو ہم اس اچھائی میں حسن بڑھا دیتے ہیں یقیناً اﷲ تعالی ٰ سدا بخشن ہار اور سدا قدر دان ہے
کیا وہ یہ کہتے ہیں کہ انہوں نے ( نبی علیہ الصلوۃ والسلام) اﷲ تعالیٰ پر جھوٹ گھڑا ہے اگر اﷲ تعالیٰ چاہتا تو آپ کے دل پر ( حفاظت کی) مہر لگا دیتا اﷲ تعالیٰ باطل کو مٹاتا ہے اور اپنے کلمات سے حق کو سچ ثابت کرتا ہے بے شک وہ سینے کے بھیدوں کو جانتا ہے
وہ وہی ذات ِ اقدس ہے جو اپنے بندوں کی توبہ قبول فرماتا ہے اور گناہوں کو معاف فرما دیتا ہے اور تمہارے اعمال کو وہ جانتا ہے
اور ایمانداروں باصلاحیت اعمال والوں کی دعا قبول فرماتا ہے اور اپنے فضل سے مزید عطا فرماتا ہے اور کافروں کے لیے تو شدید عذاب ہے
اور اگر اﷲتعالیٰ اپنے بندوں کے لیے رزق پھیلا دیتا تووہ زمین میں فساد کر تے رہتے لیکن وہ جتنا چاہتا ہے اس مقدار میں رزق عطا کرتا ہے یقیناً وہ اپنے بندوں کی خبر رکھتا ہے اور انہیں دیکھتا ہے
وہ وہی ہے جو بندوں کی مایوسی کے بعد بارش برسا دیتا ہے اور اپنی رحمت کو پھیلاتا ہے وہ کار ساز بھی ہے اور قابل ِ تعریف بھی
اور اس کی نشانیوں میں آسمانوں اور زمین کا اور ان میں جو جانور پھیلے ہوئے ہیں پیدا فرماتا ہے اور انہیں جمع کرنے پر جب چاہے قادر ہے
اور جو مصیبت تمہیں پہنچتی ہے یہ تمہارے اپنے ہاتھوں کی کمائی ہے اور اﷲ تعالیٰ توبہت گناہوں کو معاف کر دیتا ہے
اور تم زمین میں اپنی من مانیا ں نہیں کر سکتے اور اﷲ تعالیٰ کے بغیر تمہارا نہ کوئی کار ساز ہے اور نہ ہی کوئی مددگار
اور اس کی نشانیوں میں سمندرمیں پہاڑوں جیسے چلنےوالے جہاز ہیں
اگر وہ چاہے توہَوَا کو روک دے تو وہ سمندر کی سطح پر ٹھہرے ہوئے رہ جائیں بے شک ان میں ہر صبر کرنے والے شکر گزار کے لیے نشانیاں ہیں
یا ان کے اعمال کی وجہ سے ان جہازوں کو تباہ کر دے وہ تو بہت باتوں کو معاف فرما دیتا ہے
وہ انہیں جانتا ہے جو ہماری آیات میں جھگڑا بازی کرتے ہیں انہیں تو کوئی چھٹکارا نہیں ہو گا
جو شے بھی تمہیں دی جاتی ہے وہ تو دنیوی زندگی کا سامان ہے اور جو اﷲ تعالیٰ کے پاس ہے وہ ایمانداروں کے لیے جو اپنے رب پر توکل کرتے ہیں بہت بہتر اور بہت دیر تک رہنے والا ہے
جو لوگ بڑے گناہوں اور فحش باتوں سے بچتے ہیں اور جب انہیں غصہ آتا ہے تو معاف کر دیتے ہیں
اور وہ لوگ جو اپنے پروردگار کی بات مانتے ہیں اور نماز قائم کرتے ہیں اور ان کا معاملہ باہمی مشورے سے ہوتا ہے اور جو ہم نے انہیں رزق دیا ہے اس سے خرچ کرتے ہیں
اور وہ لو گ کہ ان پر کوئی زیادتی ہو تو اس کے مساوی وہ بدلہ لیتے ہیں
اور برائی کا بدلہ اس جیسی جزا ہے اور جو معاف کر دیتا ہے اور اصلاح کرتا ہے تو اس کا اجر اﷲ تعالیٰ کے ذمہ ہے بیشک اﷲ تعالیٰ ظالموں کو پسند نہیں فرماتا
اور ظلم کے بعدجنہوں نے قانونی بدلہ لیا تو ان پر کوئی الزام نہیں ہے
الزام تو ان لوگوں پر ہے جو لوگوں پر ظلم کرتے ہیں اور بلاوجہ زمین میں بغاوتیں پھیلاتے ہیں ان کے لیے دردناک عذاب ہے
اور جو صبر کرے ا ور معاف کر دے تو یہ بڑی ہمت کی بات ہے
اورجسے اللہ تعالیٰ گمراہ کرتا ہے تو اﷲ تعالیٰ کے بعد اس کا کوئی متولی نہیں ہوتا، محبوب(صلی اﷲ تعالیٰ علیک وسلم)! آپ ظالموں کو ملاحظہ فرمائیں گے کہ جب وہ عذاب دیکھیں گے تو کہیں گے کہ کیا واپسی کا بھی کوئی راستہ ہے؟
آپ( علیک الصلوۃ والسلام) اُنہیںملاحظہ فرمائیں گے کہ وہ جب جہنم پر پیش کیے جائیں گے تو وہ ذلت کی وجہ سے درماندہ ہوں گے اور کن اکھیوں سے چھپے چھپے جہنم کو دیکھ رہے ہوں گے ایماندار بولے خسارے والے تو وہی لوگ ہیں جنہوں نے اپنی جانوں اور گھر والوں کو قیامت کے دن خسارے میں ڈالا ، آگاہ رہو! کہ بے شک ظالم دائمی عذاب میں مبتلا ہیں
اورکوئی اُن کے حمایتی نہیں ہوں گے جو اﷲ تعالیٰ کے بغیر ان کے مددگار ہوں اور جسے اﷲ تعالیٰ گمراہ کرتا ہے تو اس کے لیے کوئی راستہ نہیں ہوتا
تم اپنے رب کا ارشاد مانواس سے پہلے کہ وہ دن آ جائے جسے اللہ تعالی کی طرف سے کوئی موڑ نہیں سکتا اس دن نہ تو تمہاری جائے پناہ ہو گی اور نہ ہی تم میں سے کوئی انکار کرنے والا ہو گا
اگر وہ منہ موڑ جائیں تو ہم نے آپ کو اُن کا نگہبان بنا کر نہیں بھیجا،آپ کے ذمہ توصرف پیغام پہنچانا ہے اور جب ہم انسان کواپنی طرف سے رحمت کا ذائقہ چکھاتے ہیں تو وہ خوش ہو جاتا ہے لیکن اگر انسانوں کواپنے اعمال کے آگے بھیجنے سے تکلیف پہنچے تو پھر انسان بے حد نا شکرا ہوتا ہے
آسمانوں اور زمین کا ملک اللہ تعالیٰ کا ہے،جو چاہتا ہے پیدا فرماتا ہے اور جسے چاہتا ہے بیٹیاں عطا کرتا ہے اور جسے چاہتا ہے بیٹے بخشتا ہے
یا انہیں بیٹے اور بیٹیاں کر کے ملا دیتا ہے اور جسے چاہتا ہے اُسے بانجھ بنا دیتا ہے بے شک وہ وسیع علم اور قدرت والا ہے
کسی انسان کی یہ ہمت نہیں کہ اﷲ تعالیٰ براہ راست اس سے بات کرے ہاں وہ وحی فرماتا ہے یا پردے کے پیچھے سے بات ہوتی ہے یا کسی قاصد کو بھیجتا ہے تو وہ قاصد اﷲ تعالیٰ کے حکم سے جو چاہے وحی فرما دے بیشک اﷲ تعالیٰ بر تر و اعلیٰ اور حکمت والا ہے
اوراسی طرح ہم نے آپ (علیہ الصلوۃ والسلام) کی طرف اپنے حکم سے روح بخشنے والی وحی فرمائی آپ کو ادراک نہیں تھا کہ کتاب کیا ہوتی ہے اور نہ ہی اس بات کا ادراک تھا کہ ایمان کی تفصیلات کیا ہیں لیکن ہم نے اس کتاب کو نور بنایا اپنے بندوں میں سے جسے چاہتے ہیں اس کے ذریعے ہدایت دیتے ہیں اور یقینا آپ (علیہ الصلوۃ والسلام) صراط ِمستقیم کے ھادی ہیں
یہ اس اﷲ تعالیٰ کا راستہ ہے کہ جو آسمانوں میں ہے اور جو زمین میں ہے اسی کا ہے سن لو! معاملات کا پلٹائو اﷲ تعالیٰ کی طر ف ہے