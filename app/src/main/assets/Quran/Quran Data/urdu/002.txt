الف لام میم
یہ وہ عظمت وا لی کتاب ہے جس میں شک کی گنجائش نہیں یہ پرہیزگاروں کے لیے ہدایت ہے
(پرہیز گار وہ ہیں) جو بن دیکھے اﷲ تعالیٰ پر ایمان لاتے ہیں اور نماز قائم کرتے ہیں اور جو رزق ہم نے انہیں عطا فرمایا ہے اس میں سے کچھ خرچ کرتے ہیں
اور وہ لوگ جو ایمان رکھتے ہیں ا ٓپ (علیک ا لصلوٰۃ والسلام) پر اتری ہوئی کتاب اور آپ سے جو پہلے اتریں اور آخرت پروہ یقین رکھتے ہیں
اور یہی لوگ اپنے رب کی (توفیق) سے ہدایت یافتہ ہیں اور یہی لوگ (دونوں جہانوں میں) کامیاب ہیں
یقیناوہ لوگ جو کافر ہیں ان کے لیے برابر ہے کہ آپ(علیک الصلوٰۃ والسلام) انہیں عذاب سے ڈرائیں یا نہ ڈرائیں وہ ایمان نہیں لائیں گے
اﷲ تعالیٰ نے (نافرمانی کی وجہ سے) ان کے دلوں اور کانوں پر مہر لگا دی ہے اور ان کی آنکھوں پر پردہ ہے اور ان کے لیے بڑا عذاب ہے
کچھ لوگ ایسے ہیں جو کہتے ہیں کہ ہم اﷲ تعالیٰ اور قیامت کے دن پر ایمان لائے ہیں حالانکہ وہ مومن نہیں ہیں
وہ اﷲ تعالیٰ اور مومنوں کو دھوکہ دینا چاہتے ہیں (حقیقت میں) دھوکہ نہیں دیتے مگر اپنے آپ کوہی (اور اس حقیقت کو نہیں) سمجھتے
ان کے دلوں میں بیماری ہے تو اﷲ تعالیٰ نے ان کی بیماری اور بڑھا دی ہے اور ان کے لیے دردناک عذاب ہے کیونکہ وہ جھوٹ بولا کرتے تھے
اور جب انہیں کہا جاتا ہے کہ زمین میں فساد نہ مچاؤ تو وہ جواب دیتے ہیں کہ ہم ہی تو اصلاح کرنے والے ہیں
سن لو! یقینا وہی فسادی ہیں لیکن ان میں شعور نہیں ہے
اور جب انہیں کہا جاتا ہے کہ تم بھی اسی طرح ایمان لاؤ جیسے باقی لوگ ایمان لائے ہیں تو وہ کہتے ہیں کیا ہم بھی ان بے وقوفوں کی طرح ایمان لے آئیں سن لو حقیقت میں احمق تو وہ ہیں لیکن وہ اس حقیقت کو جانتے نہیں
اور جب وہ ایمانداروں سے ملتے ہیں تو کہتے ہیں ہم بھی ایمان لے آئے اور جب اپنے شیطانوں کے ساتھ اکیلے ہوتے ہیں تو کہتے ہیں یقیناً ہم تمہارے ساتھ ہیں ہم تو (مسلمانوں کا) صرف مذاق اُڑاتے ہیں
اﷲ تعالیٰ انہیں اس مذاق کی سزا دیتا ہے اور انہیں مہلت دیتا ہے تاکہ وہ اپنی سرکشی میں بھٹکتے رہیں
یہ وہی لوگ ہیں جنہوں نے ہدایت دے کے گمراہی خریدی ہے مگر ان کی یہ تجارت نفع بخش نہ رہی اور وہ ہدایت یافتہ نہیں تھے
ان کی مثال اس شخص کی طرح ہے جس نے آگ روشن کی پھر اس کا اردگرد (ماحول) جگمگا اٹھا تو اﷲ تعالیٰ ان کی روشنی لے گیا اور انہیں گھپ اندھیروں میں چھوڑ دیا اب انہیں کچھ نہیں سوجھتا
وہ بہرے، گونگے اور اندھے ہیں تو وہ (اب اسلام کی طرف) نہیں پھریں گے
یا جیسے بادل سے زور دار مینہ (برس رہا ہو) اور اس مینہ میں اندھیرے، گرج اور چمک ہو، کڑک کے باعث موت کے ڈر سے اپنے کانوں میں اپنی انگلیاں ٹھونستے ہیں یہ کافر اﷲ تعالیٰ کی گرفت میں ہیں
یہ بھی ہو سکتا ہے کہ بجلی ان کی بینائی کو اچک لے جب بجلی چمکتی ہے تو اس کی روشنی میں چلنے لگتے ہیں اور (چمک کے بدلے) اندھیرا چھا جاتا ہے تو کھڑے رہ جاتے ہیں اگر اﷲ تعالیٰ چاہے تو ان کے سننے کی قوت اور ان کی بینائی ختم کر دے بیشک اﷲ تعالیٰ ہر چیز پر قادر ہے
اے اولاد آدم! اپنے تربیت فرمانے والے کی عبادت کرو جس نے تمہیں اور تم سے پہلے لوگوں کو پیدا فرمایا تاکہ تم بھٹکنے سے بچ جاؤ
(اﷲ تعالیٰ وہ ذات ہے) جس نے زمین کو تمہارے لیے بچھونا اور آسمان کو عمارت بنایا اور بادل سے پانی اتارا اور پانی سے تمہارے لیے کچھ پھل اگائے تاکہ تم انہیں کھاؤ (تو پھر) تم اﷲ تعالیٰ کا کوئی مدِ مقابل نہ ٹھہراؤ جب کہ تم جانتے ہو
اورجو ہم نے اپنے محبوب بندے پر اتارا ہے اگر تمہیں اس میں کوئی شک ہے تو اس کی سورت جیسی ایک سورت بنا لاؤ اگر تم سچے ہو تو اﷲ تعالیٰ کو چھوڑ کر اپنے سب مددگاروں کو بھی بلا لو
اگر تم (آج تک ایسی ایک سورت) نہیں بنا سکے اور نہ کبھی بنا سکو گے تو اس آگ سے ڈرو جس کا ایندھن لوگ اور پتھر ہیں وہ منکروں کے لیے تیار کی گئی ہے
محبوب(صلی اﷲ تعالیٰ علیک وسلم)! آپ ایمانداروں کو خوشخبری دیں جن کے اعمال اچھے ہیں،کہ ان کے لیے ایسے  باغات ہیں جن کے نیچے نہریں بہہ رہی ہیں جب انہیں ان باغوں سے کوئی پھل کھلایا جائے گا (تو اس کی شکل دیکھ کر) وہ کہیں گے یہ تو وہی پھل ہے جو پہلے ہمیں (دنیا میں) کھلایا گیا تھا حالانکہ انہیں ایسا پھل دیا گیا تھا جو دنیا کے پھل سے ملتا جلتا تھا، اور ان کے لیے جنت میں پاکیزہ بیویاں ہوں گی اور وہ جنت میں ہمیشہ رہیں گے
بیشک اﷲ تعالیٰ اس بات سے نہیں رکتا کہ ذکر فرمائے کوئی مثال مچھر کی یا اس چیز کی جو مچھر سے بھی چھوٹی یا حقیر ہو تو ایمان والے اچھی طرح سمجھتے ہیں کہ رب کی طرف سے یہ اترنے والی مثال حق ہے اور کافر تو کہتے ہیں اﷲ تعالیٰ نے یہ مثال ذکر کرنے کا کیوں ارادہ فرمایا ہے ایسی مثالوں سے بہت سے لوگ گمراہ ہوتے ہیں اور بہت سے ہدایت پاتے ہیں، صرف نافرمان ہی گمراہ ہوتے ہیں
(یہ وہی لوگ ہیں) جو عہد ِ خداوندی کو پختہ باندھنے کے بعد توڑتے رہے ہیں اور جسے جوڑنے کا اﷲ تعالیٰ نے حکم دیا ہے اسے کاٹتے رہے ہیں اور زمین میں فساد مچانا ہی ان کا مشغلہ رہا ہے یہ تو نقصان اٹھانے والے لو گ ہیں
تم اﷲ تعالیٰ کا انکار کیسے کرتے ہو تم وہی ہو جو نہیں تھے تو اﷲ تعالیٰ نے تمہیں زندگی دی پھر وہ تمہیں موت بھی دے گا (موت کے بعد) پھر زندہ کرے گا (پھر حساب کے لیے) اسی کی طرف تمہیں موڑا جائے گا
وہی تو ہے جس نے جو کچھ زمین میں ہے تمہارے لیے پیدا فرما دیا پھر عالم ِ بالا کی طرف توجہ فرمائی تو ٹھیک ٹھیک سات آسمان بنا دیئے اوروہ سب چیزوں کو اچھی طرح جانتا ہے
اوریاد فرمائیے جب آپ(علیک الصلوٰۃ والسلام) کی تربیت فرمانے والے نے فرشتوں کو فرمایا میں زمین میں اپنا نائب بنانے والا ہوں فرشتوں نے عرض کیا، کیا تو ایسے کو نائب بنائے گا جو زمین میں فساد مچائے گا اور خون ریزیاں کرے گا؟حالانکہ ہم تیری حمد کے ساتھ تسبیحیں پڑھتے ہیں اور تیری پاکیزگی کا بھی اقرار کرتے ہیں فرمایا: یقیناًمیں وہ جانتا ہوں جو تم نہیں جانتے
تو اﷲ تعالیٰ نے آدم (علیہ الصلوٰۃ والسلام) کو تمام چیزوں کے (ماہیت سمیت) نام بتا دیئے پھر انہیں فرشتوں کے سامنے پیش فرما کر ارشاد فرمایا مجھے ان چیزوں کے نام بتاؤ اگر تم (اس خیال میں) سچے ہو
فرشتوں نے عرض کیا:ہر عیب سے پاک تو ہی تو ہے ہمیں کچھ علم نہیں ہم تو اتنا ہی جانتے ہیں جتنا تو نے ہمیں سکھا دیا یقیناًتو ہی علم و حکمت والا ہے
اﷲ تعالیٰ نے فرمایا: اے آدم(علیک الصلوٰۃ والسلام)! ان چیزوں کے نام بتا دو پھر جب فرشتوں کو آدم نے نام بتا دیئے تو اﷲ تعالیٰ نے فرمایا:کیا میں نے تمہیں نہیں فرمایا تھا کہ میں آسمانوں اور زمین کی سب چھپی چیزوں کو جانتا ہوں؟ اور مجھے معلوم ہے جو تم ظاہر کر رہے ہو اور جو تم چھپا رہے ہو
محبوب (صلی اﷲ تعالیٰ علیک وسلم)!یاد فرمائیے جب ہم نے فرشتوں کو حکم دیاکہ اب آدم کو سجدہ کرو تو ابلیس کے بغیر سب نے سجدہ کیا اس نے انکار اور تکبر کیا (اس انکار کی وجہ سے) وہ کافروں میں شامل ہو گیا
اورہم نے فرمایا: اے آدم (علیک الصلوٰۃ والسلام)! تم اور تمہاری بیوی اس جنت میں رہو اور جتنا چاہو اور جہاں سے چاہو اس سے کھا ؤ، اس پودے کے قریب مت جائوورنہ اپنا حق تلف کرنے والوں میں سے ہو جاؤ گے
پھر شیطان نے اسی پودے کے ذریعے اس جگہ سے انہیں ہٹا دیا اور نکلوا دیا جہاں وہ تھے اور ہم نے فرمایا: یہاں سے اتر جاؤ تم ایک دوسرے کے دشمن رہو گے اور اب زمین میں تمہارا ٹھکانہ اور وقت ِ مقررہ تک فائدہ اٹھانا ہے
پھر اپنے تربیت فرمانے والے سے چند کلمے آدم نے سیکھ لیے(اﷲ تعالیٰ کے سامنے وہ پیش کیے) تو اﷲ تعالیٰ نے ان کی توبہ قبول کی وہی تو توبہ کو بہت قبول فرمانے والا اور سدا رحم والا ہے
ہم نے حکم دیا: تم سب جنت سے اتر جاؤ پھر جن کے پاس میری ہدایت پہنچی اور انہوں نے میری ہدایت کی پیروی کی تو ان پر نہ کوئی خوف ہو گا نہ غمگین ہوں گے
اور جنہوں نے کفر کیا اور ہماری آیتوں کو جھٹلایا تو وہ آگ والے ہیں وہ اس آگ میں سدا رہیں گے
اے اولاد ِ یعقوب! میرا وہ احسان یاد کرو جو میں نے تم پر کیا ہے اور تم پورا کرو میرا وعدہ اور میں تمہارا وعدہ پورا کروں گا اور مجھ ہی سے ڈرو
اور اس (کتاب) پر ایمان لاؤ جو میں نے نازل فرمائی ہے وہ اس کتاب کو سچا ثابت کر رہی ہے جو تمہارے پاس ہے تو پھر تم اس کتاب کے سب سے پہلے منکر نہ بنو اور میری آیتوں کے بدلے تھوڑی قیمت نہ لو اور صرف مجھ ہی سے ڈرو
اور سچ کو جھوٹ سے نہ ملاؤ اور نہ ہی سچ(نبوت ِ محمدی) کو چھپاؤ جبکہ تم جانتے ہو
اور اچھی طرح نماز قائم کرو اور زکوۃ ادا کرو اور رکوع کرنے والوں کے ساتھ رکوع کرو
تم لوگوں کو تو نیکی کا حکم دیتے ہو؟ اور اپنے آپ کو بھلا کر (حکم عدولی) کرتے ہو حالانکہ تم تورات پڑھتے ہو تم اتنی (بات بھی) نہیں سمجھتے
اور تم صبر اور نماز کے ذریعے اﷲ تعالیٰ سے مدد طلب کرو اور بیشک یہ (نماز) بھاری ہے لیکن (ان پر نہیں) جو عاجزی کرتے ہیں
اور جو یقین رکھتے ہیں کہ وہ اپنے رب سے ملنے والے ہیں اور یہ کہ وہ یقیناً اس کی طرف مڑنے والے ہیں
اے اولاد ِ یعقوب! تم میرا احسان یاد کرو جو میں نے تم پر کیا ہے (اور یہ بھی کہ) میں نے تمہیں تمہارے دور کے سارے جہانوں پر فضیلت دی
اور تم اس دن سے ڈرو جب کوئی ایماندار جان کسی کافر جان کا کچھ بدلہ بھی نہیں دے سکے گی اور نہ ہی کسی جان کی طرف سے شفارش قبول کی جائے گی اور نہ ہی کسی جان کی طرف سے معاوضہ لیا جائے گا اور نہ ان کی مدد کی جائے گی
اور یاد کرو جب ہم نے تمہیں فرعونیوں سے نجات بخشی جو تمہیں سخت عذاب دیتے تھے کہ تمہارے بیٹوں کو ذبح کرتے اور تمہاری عورتوں(بچیوں) کا حیا سلب کر لیتے تھے اور اس میں تمہارے رب کی طرف سے بہت بڑی آزمائش تھی
اور یہ بھی یاد کرو جب ہم نے تمہارے لیے سمندر کو پھاڑ دیا پھر ہم نے تمہیں بچا لیا اور فرعونیوں کو ڈبو دیا اور تم (یہ منظر) دیکھ رہے تھے
اور یاد کرو جب ہم نے موسیٰ(علیہ الصلوٰۃ والسلام) سے چالیس دنوں کا وعدہ فرمایا: پھر تم نے ان کے بعد بچھڑے کو (معبود) بنا لیااور تم ظالم ہو
پھر ہم نے اس کے بعد تمہیں معاف فرما دیا تاکہ تم شکر گزار بن جائو
(یاد کرو) جب ہم نے موسیٰ (علیہ السلام) کو کتاب اور حق و باطل میں فرق کرنے والا معجزہ عطا فرمایا تاکہ تم ہدایت پا لو
اور یاد کرو جب موسیٰ(علیہ السلام) نے اپنی قوم سے فرمایا اے قوم! بیشک تم نے بچھڑے کو معبود بنا کر اپنی جانوں پر ظلم کیا ہے، تو اب اپنے پیدا فرمانے والے کے سامنے توبہ کرو اور قتل کرو اپنوں کو (جنہوں نے شرک کیا تھا) تمہارے خالق کے نزدیک تمہارے لیے بہتر ہے،پھر حق تعالیٰ نے تمہاری توبہ قبول فرما لی بیشک وہی بہت توبہ قبول کرنے والا سدا رحم فرمانے والا ہے
اور یاد کرو وہ وقت جب تم نے کہا: اے موسیٰ (علیک الصلوٰۃ والسلام) ہم کبھی بھی تجھ پر ایمان نہیں لائیں گے جب تک ہم اﷲ کریم کو کھلی آنکھ سے نہیں دیکھ لیتے تو تمہیں بجلی کی کڑک نے (کفریہ کلمات کہنے پر) آ لیا اور تم(یہ سب ہوتا) دیکھ رہے تھے
پھر ہم نے تمہاری موت کے بعد تمہیں زندہ کر دیا تاکہ تم اب تو شکر کرو
اور ہم نے تم پر بادل کا سایہ کیا اور تم پر من و سلوٰی اتارا، تم پاکیزہ چیزیں کھاؤ جو ہم نے تمہیں دے رکھی ہیں اور انہوں(بنی اسرائیل) نے ہم پر کوئی زیادتی نہ کی (نہ ہی کر سکتے تھے) لیکن اپنے آپ پر ہی (نافرمانیاں کر کے) زیادتیاں کرتے رہے
اور یاد کرو جب ہم نے فرمایا کہ اس بستی میں داخل ہو جائو اور جہاں سے جتنا چاہو کھاؤ اور دروازے میں سے سر جھکائے ہوئے گزرنا اور حطۃ(ہمیں بخش دے) کہنا ہم تمہاری خطائیں بخش دیں گے اور احسان شناسوں کو اور زیادہ دیں گے
تو ظالموں نے ارشاد فرمودہ بات کو نہ کہی ہوئی بات سے بدل دیا تو ہم نے ان ستم شعاروں پر ان کی نافرمانیوں کی وجہ سے آسمان سے عذاب اتارا
اور یاد کرو جب موسیٰ(علیہ السلام) نے اپنی قوم کے لیے پانی کی دعا مانگی ہم نے فرمایا:اپنا عصا فلاں پتھر (چٹان) پر مارو تو فوراً بہہ نکلے اس چٹان سے ان کی تعداد کے مطابق بارہ چشمے، ہر گروہ نے اپنا گھاٹ پہچان لیا، اﷲ تعالیٰ کے عطا فرمودہ رزق کو کھاؤ اور پانی پیئو اور زمین میں فساد مچاتے نہ پھرو
اور یہ بھی یاد کرو جب تم نے کہا اے موسیٰ(علیک السلام)! ہم ایک ہی طرح کے کھانے پر صبر نہیں کر سکتے لہذا تو ہمارے لیے اپنے پروردگار سے دعا کر کہ ہمارے لیے زمین سے ساگ، ککڑی، گیہوں، مسور اور پیاز نکا لے موسیٰ(علیہ السلام) نے جواب دیا تم عمدہ چیز کے بدلے گھٹیا چیز لینا چاہتے ہو(تو پھر) کسی شہر میں جا رہو تمہیں مل جائے گا جو تم نے مانگا ہے، ان پر ذلت اور مسکینی مسلط کر دی گئی اور غضب ِ الہیٰ کے وہ مستحق ہو گئے یہ(سب کچھ) اس وجہ سے تھا کہ وہ اﷲ تعالیٰ کی آیتوں کا انکار کرتے تھے اور نا حق اﷲتعالیٰ کے نبیوں کو شہید کرتے تھے وہ نافرمان بھی تھے اور حد سے بڑھ بھی جایا کرتے تھے
یقیناً وہ لوگ جو برائے نام ایمان لائے (منافق) اور وہ لوگ جو یہودی ہوئے اور وہ بھی جو عیسائی ہو گئے اور جو صابی(ستارہ پرست) ہیں ان سے جو اﷲ تعالیٰ(رسول کریم) اور آخرت کے دن پر ایمان لائیں اور نیک عمل کریں تو ایسے لوگوں کے لیے ان کے رب کریم کے ہاں اجر ہے اور ان پر کوئی خوف نہیں اور نہ ہی وہ غم کھائیں گے
اسرائیلیو! یاد کرو جب ہم نے تم سے عہد لیا جب ہم تمہارے اوپر طور پہاڑ اٹھا لائے تھے اور ہم نے فرمایا: جو ہم نے تمہیں دیا ہے اسے قوت سے پکڑو اور یاد کرو جو اس میں ہے (اگر اس پر عمل کرو گے) تو پرہیز گار ہو جاؤ گے
پختہ وعدہ کرنے کے بعد پھر تم نے منہ موڑ لیا اگر تم پر اﷲ تعالیٰ کا فضل اور اس کی رحمت نہ ہوتی تو تم ضرور نقصان اٹھانے والے ہو جاتے
اور تم خوب جانتے ہو جنہوں نے سبت(ہفتہ) کے قانون کی نافرمانی کی تھی تو ہم نے انہیں حکم دیا کہ تم ذلیل بندر بن جائو
تو ہم نے اس سزا کو اس دور کے لوگوں اور بعد میں آنے والوں کے لیے عبرت بنا دیا اور پرہیزگاروں کے لیے بھی یہ سزا نصیحت تھی
اور یاد کرو جب موسیٰ(علیہ السلام) نے اپنی قوم سے فرمایا: کہ اﷲ تعالیٰ تمہیں حکم دیتا ہے کہ تم ایک گائے ذبح کرو وہ بولے کیا تم ہمارا مذاق اڑاتے ہو؟ موسیٰ(علیہ السلام) نے فرمایا میں اﷲ تعالیٰ سے پناہ چاہتا ہوں کہ مذاق اڑانے والے جاہلوں میں شامل ہو جاؤں
یہودی بولے، ہمارے لیے اپنے رب سے دعا کریں کہ وہ ہمیں بتائے کہ وہ گائے کیسی ہو؟ موسیٰ(علیہ السلام) نے فرمایا اﷲ تعالیٰ فرماتا ہے کہ وہ ایسی گائے ہے جو نہ بوڑھی ہے نہ جوان بلکہ درمیانی عمر کی ہے تو بجا لاؤ جو تمہیں حکم دیا جا رہا ہے
کہنے لگے اپنے رب سے دعا فرمائیے کہ اس کا رنگ کیا ہو؟ موسیٰ(علیہ السلام) نے جواب دیا اﷲ تعالیٰ فرماتا ہے ایسی گائے ہو جس کی رنگت خوب گہری زرد ہو جو دیکھنے والوں کو فرحت بخشے
وہ پھر بولے اپنے رب سے ہمارے لیے پوچھو کہ وہ کھول کر ہمیں بیان فرمائے گائے کیسی ہو؟ بیشک گائے ہم پر مشتبہ ہو گئی ہے اور اﷲ تعالیٰ نے چاہا تو ہم ضرور اس کی تلاش کرلیں گے
موسیٰ (علیہ السلام)بولے اﷲ تعالیٰ فرماتا ہے وہ ایسی گائے ہو جس سے خدمت نہ لی جاتی ہو کہ وہ زمین میں ہل چلائے اور نہ کھیتی کو پانی دیتی ہو،بے عیب ہو، بے داغ ہو (عاجز ہو کر) کہنے لگے اب آپ لائے صحیح پتہ، ذبح کرنے کے قریب نہ ہوتے ہوئے بھی اسے ذبح کیا
اور جب تم نے ایک شخص کو قتل کر ڈالا پھر تم ایک دوسرے پر قتل کا الزام لگانے لگے اور اﷲ تعالیٰ اسے ظاہر فرمانے والا تھا جو تم چھپاتے رہے تھے
تو ہم نے فرمایا کہ اس مقتول کو گائے کے کسی ٹکڑے سے مارو(وہ زندہ ہو گیا) تو دیکھو اﷲ تعالیٰ مردوں کو یوں زندہ کرتا ہے اور تمہیں اپنی قدرت کی نشانیاں دکھاتا ہے تاکہ تم سمجھ جائو
پھر یہ سب کچھ دیکھنے کے بعد تمہارے دل سخت ہو گئے وہ تو پتھر کی طرح ہیں یا اس سے بھی زیادہ سخت ہیں (کیونکہ) کئی پتھر ایسے ہیں جن سے نہریں بہہ نکلتی ہیں اور کئی ایسے ہیں جو پھٹ جاتے ہیں تو ان سے پانی نکلنے لگ جاتا ہے اور کئی ایسے ہیں جو خوف ِ خدا سے گر جاتے ہیں اور اﷲ تعالیٰ تمہارے اعمال سے بے خبر نہیں ہے
(مسلمانو) کیا تم امید رکھتے ہو کہ یہودی تمہارے کہنے پر ایمان لائیں گے حالانکہ ان میں ایک گروہ ایسا تھا جو کلام ِ خداوندی کو سنتا تھا پھر وہ اچھی طرح سمجھ لینے کے بعد اسے بدل دیتے تھے حالانکہ وہ اس خرابی کو جانتے تھے
اور جب وہ ایمانداروں سے ملتے ہیں تو کہتے ہیں ہم بھی ایمان لائے اور جب وہ ایک دوسرے سے ملتے ہیں ملنے والے انہیں کہتے ہیں کیا تم مسلمانوں کو وہ بتاتے ہو جو اﷲ کریم نے تم پر کھولا ہے (یہ نہیں سمجھتے ہو) کہ پھر مسلمان تم پر تمہارے رب کے سامنے دلیل قائم کریں گے، کیا تم میں اتنی بھی عقل نہیں؟
کیا وہ نہیں جانتے کہ جو وہ چھپاتے ہیں اور جو ظاہر کرتے ہیں سب اﷲ تعالیٰ جانتا ہے
اور ان میں کچھ ان پڑھ ہیں جو سوائے جھوٹی آرزوؤں کے تورات کو نہیں جانتے وہ تو صرف وہم وگمان ہی کرتے ہیں
ان لوگوں کے لیے تو ہلاکت ہے جو کتاب خود اپنے ہاتھوں سے لکھ کے کہتے ہیں یہ اﷲ تعالیٰ کی طرف سے تحریر ہے تاکہ اس کے عوض تھوڑے سے دام حاصل کر لیں ان کے ہاتھوں کی کمائی نے جو لکھا اور اس کے سبب سے جو انہوں نے اس طرح کمایا ہلاکت ہے
اور یہودی کہتے ہیں ہمیں چند دنوں کے سوا ہر گز دوزخ کی آگ نہیں چھوئے گی، محبوب (صلی اﷲ تعالیٰ علیک وسلم)!آپ فرما دیں کیا تم نے اﷲ تعالیٰ سے عہد لے رکھا ہے پھر تو اﷲ تعالیٰ اپنے وعدے کی خلاف ورزی ہر گز نہیں فرمائے گا یا پھر یونہی تم اﷲ تعالیٰ پر بہتان باندھتے ہو جو تم جانتے ہی نہیں ہو
ہاں سن لو جس نے جان بوجھ کر برائی کمائی اور اس کی خطاؤں نے اسے گھیر لیا (ایسے لوگ ہی) آگ والے ہیں اور اس میں ہمیشہ رہیں گے
اور جو ایمان لائے اور اچھے عمل کرتے رہے وہی جنتی ہیں وہ جنت میں ہمیشہ رہیں گے
اور یاد کرو جب ہم نے تم سے پختہ وعدہ لیا کہ تم اﷲ تعالیٰ کے سوا کسی کی عبادت نہ کرنا، والدین کے ساتھ حسنِ سلوک کرنا اور رشتہ داروں، یتیموں اور مسکینوں کے ساتھ بھی (مہربانی کرنا) اور لوگوں سے اچھی گفتگو کرنا اور نماز صحیح ادا کرنا اور زکوۃ دینا پھر تھوڑے لوگوں کے سوا تم سب روگرداں ہو کر اپنے عہد سے مڑ گئے اور تم روگردانی کرنے والے ہو
اور یاد کرو جب ہم نے بنی اسرائیل سے پختہ وعدہ لیا تھا کہ تم اپنوں کا خون نہیں بہاؤ گے اور انہیں ان کے وطن سے نہیں نکالو گے پھر تم نے (وعدہ نبھانے کا) اقرار بھی کیا اور تم خود اس کے گواہ ہو
پھر تم وہی ہو کہ (وعدہ خلافی کر کے) اپنے لوگوں کو قتل کر رہے ہو اور تم اپنے گروہ کو ان کے گھروں سے باہر نکال رہے ہو اور گناہ اور ظلم کے ساتھ (دشمنوں کو) ان کے خلاف مدد دیتے ہو اور اگر وہ تمہارے پاس قیدی بن کر آ جائیں تو پھر (ہمدرد بن کر) ان کا فدیہ(آزاد کرانے کے لیے) دیتے ہوحالانکہ انہیں گھروں سے نکالنا حرام کیاگیا تھا کیا تم کتاب (تورات) کے ایک حصے پر ایمان لاتے ہو اور کچھ حصے کا انکار کرتے ہو؟جو تم میں سے ایسی (مذموم حرکتیں) کرے اس کی سزا اس کے بغیر کیا ہے کہ وہ دنیا کی زندگی میں خوار رہے اور قیامت کے دن ایسے لوگوں کے لیے شدید ترین عذاب (کہ انہیں جہنم میں پھینک دیا جائے گا) ہےاور اﷲ تعالیٰ تمہارے اعمال سے بے خبر نہیں ہے
یہ وہ لوگ ہیں جنہوں نے دنیوی زندگی آخرت کے بدلے میں خرید لی ہے تو ان سے عذاب ہلکانہیں کیا جائے گا اور نہ ہی ان کی مدد کی جائے گی
اور بیشک ہم نے موسیٰ(علیہ السلام) کو کتاب (تورات) عطا فرمائی اور ہم نے ان کے پیچھے پے در پے رسول بھیجے اور ہم نے عیسیٰ ابن مریم کو لگاتار نشانیا ں عطا فرمائیں اور ہم نے روح القدس(پاکیزہ روح جبریل) سے ان کو تقویت دی تو کیا جب کوئی رسول تمہارے پاس ایسا حکم لایا جسے تمہارے نفس پسند نہیں کرتے تو تم غرور کرنے لگے بعض رسولوں کو تم نے جھٹلایا اور بعض کو شہید کر دیا
یہودی بولے ہمارے دلوں پر غلاف چڑھے ہوئے ہیں (ایسا نہیں) بلکہ ان کے کفر کی وجہ سے ان پر اﷲ تعالیٰ کی پھٹکار ہے ان میں سے کم ہی ایمان لائیں گے
اور جب ان کے پاس اﷲتعالیٰ کی کتاب (قرآن) آئی جو ان کے پاس والی کتاب (تورات) کی تصدیق فرماتی ہے اور اس سے پہلے وہ کافروں پر اسی نبی کے وسیلے سے فتح مانگتے تھے تو جب ان کے پاس وہ (نبی رحمت علیہ الصلوٰۃ والسلام) تشریف لائے جسے وہ پہچانتے تھے تو منکر ہو گئے تو اﷲ تعالیٰ کی ان کافروں پر لعنت ہے
بہت بری چیز ہے جس کے بدلے انہوں نے اپنی جانوں کا سودا کیا کہ وہ اﷲ تعالیٰ کی کتاب(قرآن) کا حسد کے مارے انکار کرتے ہیں اﷲ تعالیٰ اپنا فضل (وحی) اپنے بندوں میں سے جس پر چاہتا ہے نازل فرماتا ہے وہ لگاتار ناراضگی کے مستحق ہو گئے اور کافروں کے لیے ذلیل و رسوا کرنے والا عذاب ہے
اور جب انہیں کہا جاتا ہے کہ تم اس پر ایمان لاؤ جسے اﷲ تعالیٰ نے اتارا ہے تو وہ کہتے ہیں ہم تو صرف اس پر ایمان لاتے ہیں جو ہم پر نازل کیا گیا ہے اور (دوسری کتابوں) کا انکار کرتے ہیں جو اس کے سوا ہیں حالانکہ وہ کتاب(قرآن) حق ہے وہ تصدیق کرتا  ہےاس کتاب کی (تورات) جو ان کے پاس ہے، محبوب (صلی اﷲ تعالیٰ علیک وسلم)!فرما دیجئے پھر تم اﷲ تعالیٰ کے نبیوں کو اس سے پہلے کیوں شہید کرتے رہے ہو؟ اگر تم(اپنی کتاب پر) ایمان رکھتے تھے
اور تمہارے پاس موسیٰ (علیہ السلام) روشن دلیلیں لے کر آئے تھے پھر تم نے ان کے طُور پر جانے کے بعد بچھڑے کو (اپنا معبود) بنا لیا اور تم (عادی) جفا گر ہو
اور یاد کرو جب ہم نے تم سے پختہ وعدہ لیا اور تمہارے سروں پر کوہ ِ طُور بلند کر دیا (اور تمہیں حکم دیا) کہ تم مضبوطی سے اس کتاب کو پکڑو جو ہم نے تمہیں عطا فرمائی اور (غور سے سنو)یہودی بولے ہم نے سن لیا (دل میں کہا ہم نے مانا نہیں) اور ان کے دلوں میں کفر کی وجہ سے بچھڑے کی محبت رچ بس گئی تھی، فرما دیجئے بہت برا ہے جس کا حکم تمہیں یہ تمہارا (انوکھا) ایمان دیتا ہے اگر تم ایمان والے ہو
آپ(علیک الصلوٰۃ والسلام) فرما دیں آخرت کا گھر اﷲ تعالیٰ کے ہاں اور لوگوں کو چھوڑ کر صرف تمہارے لیے ہے اگرتم سچے ہو توپھر موت کی آرزو کرو
وہ ہر گز کبھی بھی اس کی تمنا نہیں کریں گے، بسبب ان (برے اعمال کے) جو وہ آگے بھیج چکے ہیں،اوراﷲ تعالیٰ ظالموں کو خوب جانتا ہے
اور بیشک آپ(علیک الصلوٰۃ والسلام) انہیں ضرور پائیں گے کہ وہ سب لوگوں حتی کہ مشرکوں سے بھی زیادہ جینے کی ہوس رکھتے ہیں، ان میں سے ہر ایک چاہتا ہے کہ کاش! اسے ہزار سال کی عمر مل جائے اسے ایسی عمر بھی عذاب سے نہیں بچا سکے گی، اﷲ تعالیٰ ان کے کرتوتوں کو خوب جانتا ہے
آپ(علیک الصلوٰۃ والسلام) فرما دیں جو جبریل (علیہ السلام) کا دشمن ہو تو اس (جبریل) نے ہی آپ(علیک الصلوٰۃ والسلام) کے دل پر اﷲتعالیٰ کے حکم سے قرآن اتارا ہے، (قرآن) اگلی کتابوں کی تصدیق فرماتا ہے اور مومنوں کیلئے ہدایت اور بشارت ہے
جو کوئی اﷲ تعالیٰ اس کے فرشتوں، رسولوں، جبریل اور میکائیل کا دشمن ہو تو اﷲ تعالیٰ بھی یقیناً ان کافروں کا دشمن ہے
اور یقیناًہم نے آپ(علیک الصلوٰۃ والسلام) پر واضح آیتیں اتاری ہیں اور صرف ناداں لوگ ہی ان کا انکار کرتے ہیں
کیا (یوں نہیں) کہ جب کبھی انہوں نے وعدہ کیا تو پھر ان کے ایک گروہ نے وہ وعدہ توڑ دیا بلکہ ان کی اکثریت تو (سرے سے) ایمان ہی نہیں لاتی
اور جب ان کے پاس اﷲ تعالیٰ کی طرف سے (عظیم المرتبت) رسول تشریف لایا جو ان کی کتابوں کی تصدیق فرماتا ہے تو اہل کتاب کے ایک گروہ نے اﷲ تعالیٰ کی کتاب اپنی پیٹھوں کے پیچھے پھینک دی گویا وہ بے خبر ہیں
اور انہوں نے اس کی پیروری کی جو سلیمان(علیہ السلام) کے دورمیں شیاطین پڑھا کرتے تھے اور سلیمان (علیہ السلام) نے تو(جادو والا) کفر نہیں کیا لیکن شیطانوں نے یہ(جادو والا) کفر کیا وہ لوگوں کو جادو کی تعلیم دیتے تھے اور بابل میں ہاروت و ماروت دو فرشتوں پر (جادو) نہیں اتارا گیا وہ تو کسی کو(جادو) نہیں سکھاتے تھے کہ انہیں کہنا پڑے کہ ہم تو صرف آزمائش ہیں تو(جادو کر کے) کفر نہ کر۔ وہ لوگ ان فرشتوں سے آدمی اور اس کی بیوی کی جدائی کا عمل نہیں سیکھتے ہیں، حالانکہ وہ لوگ جادو کے ذریعے اﷲ تعالیٰ کے اذن کے بغیر کسی کو ضرر نہیں پہنچا سکتے، وہ فرشتوں سے ضرر رساں چیز نافع چیزوں کو چھوڑ کر نہیں سیکھتے تھے اور ان لوگوں کو یقیناً پتہ تھا کہ جو جادو کاخریدار ہے اس کا آخرت میں کوئی حصہ نہیں ہے جس جادو کے عوض انہوں نے اپنی جانیں بیچیں وہ بری بات ہے کاش! وہ اس حقیقت کو جان لیتے
اوراگر یہ یہودی بھی ایمان لاتے او ر تقویٰ اختیار کرتے تو ضرور وہ ثواب جو اﷲ تعالیٰ کی طرف سے تھا وہ بہت بہتر تھا کاش! وہ اس حقیقت کو سمجھتے
اے ایماندارو! تم رَاعنا نہ کہو اور عرض کرو حضورہم پر (نظر ِکرم) فرمائیں اور (ان کی بات)غور سے سنا کرو، اور کافروں(راعنا کہنے والوں) کیلئے دردناک عذاب ہے
اہل کتاب کافر اور مشرک یہ پسند نہیں کرتے کہ تم پر تمہاری تربیت فرمانے والے کی طرف سے بھلائی (وحی) اتاری جائے، اﷲ تعالیٰ جسے چاہتا ہے اپنی رحمت سے خاص فرما لیتا ہے اور اﷲ تعالیٰ بڑا فضل فرمانے والا ہے
جو آیت ہم منسوخ کر دیتے ہیں یا فراموش کرا دیتے ہیں تو(دوسری) اس سے بہتر یا (کم ازکم) اس جیسی اور لاتے ہیں، اے مخاطب! کیا تجھے علم نہیں کہ اﷲ تعالیٰ سب کچھ کر سکتا ہے
اے مخاطب!کیا تجھے پتہ نہیں کہ زمین اور آسمانوں کی بادشاہی اﷲ تعالیٰ کے لیے ہے اور تمہارا اﷲ تعالیٰ کے سوا کوئی یارو مددگارنہیں
کیا تم چاہتے ہو کہ اپنے رسول (علیہ الصلوٰۃ والسلام) سے ایسے ہی سوال پوچھو جیسے پہلے موسیٰ (علیہ السلام) سے  پوچھے گئے تھے اور جو ایمان کے بدلے کفر لے وہ (قسمت کا مارا) سیدھے راستے سے بھٹک گیا
بہت سے اہل کتاب دل سے چاہتے ہیں کہ تمہیں ایمان لانے کے بعد کسی طرح کافر بنا دیں (ان کی یہ آرزو) حسد کی وجہ سے ہے جو ان کے دلوں میں ہے اس کے بعدکہ ان پر حق خوب واضح ہو چکا ہے پس تم معاف اور در گزر کرتے رہو یہاں تک کہ اﷲ تعالیٰ اپنا حکم بھیج دے بے شک اﷲ تعالیٰ ہر چیز پر قادر ہے
نماز درست انداز سے قائم کرو اور زکوۃ دیا کرو اور جو کچھ تم نیکیاں آگے بھیجو گے تو اس کا پھل اﷲ تعالیٰ کے ہاں ضرور پاؤ گے یقیناً اﷲ تعالیٰ تمہارے اعمال کو خوب دیکھ رہا ہے
اور اہل کتاب بولے کہ صرف یہودی اور عیسائی ہی جنت میں جائیں گے یہ ان کی من گھڑت باتیں ہیں، آپ(علیک الصلوٰۃ والسلام) فرما دیجئے! اپنی کوئی دلیل لائو اگر تم سچے ہو
ہاں جنہوں نے اﷲ تعالیٰ کے لیے اپنا چہرہ جھکا دیا اور وہ نیکوکار بھی ہو تو ان کے لیے اپنے رب کے پاس اجر ہے انہیں نہ تو کوئی خوف ہے اور نہ ہی وہ غمگین ہو ں گے
یہودی بولے کہ عیسائی سیدھے راستے پر نہیں ہیں اور عیسائی بولے یہودی سیدھے راستے پر نہیں ہیں حالانکہ وہ سب آسمانی کتاب(تورات اور انجیل) پڑھتے ہیں جو لوگ کچھ نہیں جانتے انہوں نے انہی جیسی بات کی تو قیامت کے دن اﷲ تعالیٰ ان میں فیصلہ فرمائے گا جن باتوںمیں وہ جھگڑتے تھے
اور ان سے بڑھ کر کون ظالم ہے جو اﷲ تعالیٰ کے نام پاک کے ذکر سے مسجدوں میں روکتے ہیں اور مسجدوں کو ویران کرنے کے لیے کوشاں ہیں ان کے لیے مناسب تو یہ تھا کہ مسجدوں میں ڈرتے ڈرتے داخل ہوتے ایسے لوگوں کے لیے دنیا میں بھی ذلت ہے اور آخرت میں بہت بڑا عذاب ہے
اور مشرق بھی اور مغرب بھی اﷲ تعالیٰ کا ہے تو قبلہ معلوم نہ ہونے کی صورت میں جدھر بھی تم رخ کرو ذات ِ خداوندی وہیں ہے یقیناً اﷲ تعالیٰ وسیع رحمت والا اور خوب جاننے والا ہے
اور یہ لوگ(یہودی اور عیسائی) بولے کہ اﷲ تعالیٰ نے ایک بیٹا بنا لیا (عزیر اور مسیح) وہ ذات ِ اقدس (اس تہمت) سے پاک ہے بلکہ جو چیز آسمانوں اور زمین میں ہے اس کی ملکیت ہے اور سب اسی کے فرماں بردار ہیں
وہ آسمانوں اور زمین کا سابقہ مثال نہ ہونے کے باوجود موجد ہے اور جب کسی کام کا ارادہ فرماتا ہے تو صرف اتنا حکم ہوتا ہے ہو جا تو وہ کام ہو جاتا ہے
اورنہ جاننے والے لوگوں نے کہا اﷲ تعالیٰ ہم سے براہ راست بات کیوں نہیں کرتا یا ہمارے پاس کوئی نشانی کیوں نہیں آ جاتی؟ ان سے پہلے لوگوں نے بھی انہی جیسی بات کہی ان سب کے دل یکساں ہیں، بلا شبہ یقین رکھنے والی قوم کے لیے ہم تو اپنی نشانیاں صاف بیان کر چکے ہیں
بلا شبہ ہم نے آپ(علیک الصلوٰۃ والسلام) کو حق کے ساتھ نبی بنا کر خوشخبری سنانے والا اور عذاب سے ڈرانے والا بنا کر بھیجا آپ(علیک الصلوٰۃ والسلام) سے دوزخیوں کی باز پرس نہ ہو گی
آپ(علیک الصلوٰۃ والسلام) سے یہودی اور عیسائی جب تک آپ ان کے دین کے پیروکار نہیں ہو جاتے ہر گز راضی نہیں ہوں گے، آپ(علیک الصلوٰۃ والسلام) انہیں بتا دیجئے کہ اﷲ تعالیٰ کی ہدایت ہی اصل ہدایت ہے (اے مخاطب) اگر تو نے ان کی خواہشوں کی اس علم کے بعد جو تمہارے پاس آ چکا ہے پیروی کی تو پھر تیرے لیے اﷲ تعالیٰ (کی گرفت) سے بچانے والا کوئی دوست اور مددگار نہیں ہو گا
جنہیں ہم نے کتاب دی وہ اس کی تلاوت کا حق ادا کرتے ہیں وہی اس (قرآن) پر ایمان لائے ہیں اور جو اس کا انکار کرتے ہیں تو وہی نقصان اٹھانے والے ہیں
او اسرائیلیو! میری وہ نعمت یاد کرو جو میں نے تم پر فرمائی اور تمہیں تمہارے دور کے سب لوگوں پر فضیلت دی
اور اس دن سے ڈرو جب کوئی مومن جان کسی کافر جان کی طرف سے بدلہ نہ بن سکے گی اور نہ اس جان کا معاوضہ قبول کیا جائے گا اور نہ ہی اسے کوئی سفارش فائدہ دے گی نہ ایسوں کی مدد کی جائے گی
اور یاد فرمائیے جب ابراہیم (علیہ السلام) کا ان کی تربیت فرمانے والے نے کچھ باتوں میں امتحان لیا تو ان باتوں کو ابرہیم نے پورا کر دیا اﷲ تعالیٰ نے فرمایا میں آپ(علیک السلام) کو لوگوں کا امام بنانے والا ہوں،انہوں نے عرض کی کیا میری اولاد سے بھی امام ہوں گے؟ فرمایا: میرا عہد ظالموں کو نہیں مل سکے گا
اور جب ہم نے بیت اﷲ کولوگوں کے لئے ذریعہ ثواب و امن بنایا اور (انہیں حکم دیا) مقام ابراہیم کو جائے نماز بنا لو اور ہم نے ابراہیم اور اسماعیل(علیہماالسلام) سے عہد لیاکہ میرے گھر کو طواف کرنے والوں،اعتکاف کرنے والوں اور رکوع اور سجود کرنے والوں کے لیے پاک رکھو گے
اور یاد کیجئے جب ابراہیم(علیہ السلام) نے عرض کی: اے میرے رب! اس شہر کو امن والا بنا کر جو یہاں اﷲ تعالیٰ اور آخرت پر ایمان لائیں انہیں پھلوں کا رزق عطا فرما، اﷲ تعالیٰ نے فرمایا: جو کفر کرے گا اسے بھی تھوڑا سافائدہ اٹھانے دوں گا اور پھر اسے آگ کے عذاب کی طرف دھکیل دوں گا اور وہ بد ترین ٹھکانہ ہے
اوریاد فرمائیے جب ابراہیم(علیہ السلام)  اور اسماعیل (علیہ السلام) بیت اﷲ کی بنیادیں اٹھا رہے تھے تو دونوں نے عرض کیا اے ہماری تربیت فرمانے والے! ہماری طرف سے اسے قبول فرما لے یقیناً تو ہی خوب سننے اور اچھی طرح جاننے والا ہے
اے ہمارے پروردگار! ہم دونوں کو اپنا فرماں بردار بنا اور ہماری اولاد میں ایک فرماں بردار امت پیدا فرما اور تو ہمیں حج کے مناسک(قواعد، فرائض) بتا دے اور ہمار ی طرف رجوع فرما یقیناً تو ہی بہت رجوع فرمانے والا سدا رحم فرمانے والا ہے
اے ہمارے پالنہار! ان لوگوں میں انہی میں سے ایک عظیم المرتبت رسول بھیج دے کہ وہ ان کے سامنے تیری آیات تلاوت فرمائے اور انہیں کتاب و حکمت کی تعلیم دے اور انہیں پاک و صاف کرے بیشک تو ہی تو غالب حکمت والا ہے
جو آدمی ابراہیم (علیہ السلام) کے مذہب سے منہ موڑے وہ وہی ہے جس نے اپنے آپ کو حماقتوں میں ڈال دیا ہم نے ابراہیم(علیہ السلام) کو دنیا میں چن لیا تھا یقیناً وہ آخرت میں صلاحیت والے لوگوں میں شامل ہیں
جب ابراہیم(علیہ الصلوٰۃوالسلام) کو ان کے پروردگار نے فرمایا:کہ گردن جھکا دے انہوں نے کہا: میں سب عالمین کی تربیت فرمانے والے کے سامنے گردن جھکائے بیٹھا ہوں
ابراہیم اور یعقوب (علیہما السلام) نے اپنے بیٹوں کو اسی کی وصیت فرمائی اے میرے بیٹو! یقیناً اﷲ تعالیٰ نے تمہارے لیے دین کو منتخب کر لیا ہے تو تمہیں موت صرف اسی حالت میں آئے کہ تم مسلمان ہو
اے دور ِ محبوب (صلی اﷲ تعالیٰ علیک وسلم) کے یہودیو! کیا تم حاضر تھے جب یعقوب(علیہ السلام) کی موت آئی؟ جب انہوں نے اپنے بیٹوں کو فرمایا میرے بعد کس کی عبادت کرو گے؟تو بیٹے بولے کہ ہم آپ کے اور آپ کے آباؤ اجداد ابراہیم، اسماعیل اور اسحاق(علیہم السلام) کے معبود کی عبادت کریں گے، وہ ایک ہی معبود ہے اور ہم نے اس کے سامنے گردن جھکائی ہوئی ہے
یہ انبیاء کی ایک جماعت تھی جو دنیا سے چلی گئی جو انہوں نے اعمال کیے وہ ان کے لیے ہیں اور تمہارے لیے وہ اعمال ہیں جو تم کرو گیاور تم سے یہ نہیں پوچھا جائے گا کہ وہ کیا کیا کرتے تھے؟
اہل کتاب کہتے ہیں کہ تم یہودی یا نصرانی ہو جائو ہدایت پا جائو گے، فرما دیجئے! بلکہ ملتِ ابراہیم (علیہ السلام) قبول کرو جو یکسو اﷲ تعالیٰ کے ہو گئے تھے اور وہ شرک کرنے والوں میں شامل نہیں تھے
مسلمانو! تم کہو ہم اﷲ تعالیٰ پر ایمان لائے اور جو ہماری طرف اتارا گیا ہے ہم نے اسے بھی مانا اور جو ابراہیم،اسماعیل، اسحاق اور یعقوب (علیہم السلام) اور ان کی اولاد پر نازل ہوا وہ بھی ہم مانتے ہیں اور موسیٰ اور عیسیٰ(علیہماالسلام) کو جو عطا کیا گیا اورباقی جتنے بھی انبیاء کو رب کریم کی طرف سے جو ملا (سب کو مانتے ہیں) اور بحیثیت نبی کسی کی تفریق نہیں کرتے ہم تو اﷲ تعالیٰ کے فرمانبردار ہیں
اگر اہل کتاب ایمان لے آئیں جس طرح اے صحابہ تم ایمان لائے ہو تو وہ پھر ہدایت پر ہیں اور اگر وہ نہ مانیں تو وہ پھوٹ میں پڑے ہیں، محبوب(صلی اﷲ تعالیٰ علیک وسلم)! لازماً ان کی طرف سے آپ کے لیے اﷲ تعالیٰ کافی ہے اور وہ خوب سننے اور وسیع علم والا ہے
یہ اسلام تواﷲ تعالیٰ کا رنگ ہے اور اﷲ تعالیٰ سے بہتر اور کون رنگ لگا سکتا ہے؟ ہم تو اسی اﷲ تعالیٰ کے عبادت گزار ہیں
آپ(علیک الصلوٰۃ والسلام) فرما دیں: کیا ہم سے تم اہل کتاب اﷲ تعالیٰ کے بارے میں حجت بازی کرتے ہو، حالانکہ ہمارا اور تمہارا پروردگار وہی ہے،ہمارے اپنے اعمال ہیں اور تمہارے اپنے، ہم تو خلوص سے ایک اﷲ تعالیٰ کو مانتے ہیں
کیا تم کہتے ہو کہ ابراہیم، اسماعیل، اسحاق اور یعقوب (علیہم السلام) اور ان کی اولادیں یہودی یا نصرانی تھے؟ آپ(علیک السلام) فرما دیں کیا تمہیں زیادہ علم ہے یا اﷲتعالیٰ کو؟ اور اس سے بڑا ظالم کون ہے جو شہادت کو چھپا لیتا ہے جو اﷲ تعالیٰ کی طرف سے اس تک پہنچی ہے اور جو کرتوت تم کر رہے ہو اﷲ تعالیٰ ان سے بے خبر نہیں ہے
وہ ایک جماعت تھی جو دنیا سے چلی گئی ان کے اعمال ان کے لیے ہیں اور تمہارے لیے وہ اعمال ہیں جو تم کرو گے اور تم سے یہ نہیں پوچھا جائے گا کہ وہ لوگ کیا کیا کرتے تھے؟
جلد ہی بے وقوف لوگ کہیں گے کس وجہ سے مسلمانوں نے وہ قبلہ چھوڑ دیا جس کی طرف یہ منہ کرتے تھے، فرما دیجئے سب مشرق و مغرب اﷲ تعالیٰ کا ہے، وہ جسے چاہتا ہے سیدھا راستہ دکھا دیتا ہے
اور اسی طرح ہم نے تمہیں امت ِ وسط (میانہ رو) بنایا ہے تاکہ تم لوگوں پر گواہ بنو اور رسول (علیہ الصلوٰۃ والسلام) تم پر گواہ ہوں اور ہم نے یہ قبلہ(بیت المقدس) صرف اس لیے نماز کے وقت مقرر کیا تھا تاکہ لوگوں پر یہ واضح ہو جائے کہ جب آپ کعبہ کی طرف رخ ِانور فرمائیں تو کون پیروی کرتا ہے اور کون الٹے پاؤں اتباع چھوڑ کر چلتا ہے (تمہارا کام صرف نبی کی اتباع ہے آگے قرآن نے تسلیم کیا) کہ بات بڑی بھاری اور مشکل تھی مگر ان لوگوں کے لیے نہیں جنہیں اﷲ تعالیٰ نے ہدایت دی (لوگوں کا خیال تھا کہ بیت المقدس کی طرف منہ کر کے نمازیں پڑھنے والوں کے ایمان ضائع ہو گئے تو اس کے جواب میں فرمایا) اﷲ تعالیٰ تمہارے ایمانوں کو ضائع نہیں فرماتا، بیشک اﷲ تعالیٰ تو لوگوں کے لیے بڑا شفیق اورسدا مہربان ہے
بار بار آپ(علیک الصلوٰۃ والسلام) کا رخِ انور آسمان کی طرف کرنا ہم دیکھ رہے ہیں تو ہم لازماً آپ کو اس قبلہ کی طرف پھیر دیں گے جسے آپ پسند فرماتے ہیں، اب آپ(علیک الصلوٰۃ والسلام) اپنا چہرہ انور مسجد حرام کی طرف پھیرلیجئے (اے مسلمانو!) تم جہاں کہیں ہو اپنے منہ کو اس کی طرف پھیر لیا کرو اور بیشک اہل کتاب جانتے ہیں کہ ان کے رب کی طرف سے یہ حکم بر حق ہے اور اﷲ تعالیٰ ان کے کاموں سے بے خبر نہیں ہے جو وہ کر رہے ہیں
محبوب(صلی اﷲ تعالیٰ علیک وسلم)! اگر آپ اہل کتاب کے سامنے ہر ایک دلیل پیش کر دیں (پھر بھی) یہ آپ کے قبلہ کی پیروی نہیں کریں گے اور آپ ان کے قبلہ کی پیروی نہیں فرمائیں گے وہ خود بھی ایک دوسرے کے قبلہ کو ماننے والے نہیں ہیں، اے مخاطب! علم آجا نے کے بعد اگر تو ان کی خواہشات کی پیروی کرے گا تو تو ظالموں میں شمار ہو گا
جن لوگوں کو ہم نے کتاب دی وہ رسول ِاقدس کو اپنے بیٹوں کی طرح پہچانتے ہیں ان میں سے ایک گروہ حق کو چھپاتا ہے حالانکہ ان کے پاس حق کا علم ہے
اے مخاظب! حق تیری تربیت فرمانے والے کی طرف سے ہے تو تو حق میں شک کرنے والوں میں سے ہر گز نہ بن
ہر گروہ کی ایک مخصوص سمت ہے جدھر وہ گروہ (عبادت میں) منہ پھیرتا ہے تم جہاں کہیں بھی ہونیکیوں میں ایک دوسرے سے آگے بڑھو، تم جہاں کہیں بھی (مدفون) ہو گے سب کو اﷲ تعالیٰ (قیامت کے دن) اکٹھا کر لے گا یقیناً اﷲ تعالیٰ ہر چیز پر قادر ہے
محبوب (صلی اﷲ تعالیٰ علیک وسلم)! آپ جہاں کہیں بھی ہوں اپنا چہرہ اقدس حرمت والی مسجد کی طر ف کر لیں ادھر منہ کرنا آپ(علیک الصلوٰۃ والسلام) کے پروردگار کی طرف سے حق اور سچ ہے تم سب لوگ جو اعمال کرتے ہو اﷲ تعالیٰ ان سے بے خبر نہیں ہے
اور جہاں سے آپ (باہر) نکلیں تواپنا رخ (نماز میں) مسجد حرام کی طرف موڑ لیا کریں اور (مسلمانو!) جہاں کہیں تم ہو تو اپنے منہ اس کی طرف پھیر لیا کرو تاکہ ظالموں کے سوا کسی اور کو تم پر حجت بازی نہ رہے، سو نہ ڈروتم ان سے (بلکہ صرف) مجھ سے ڈرا کرو تاکہ میں اپنا انعام تم پر پورا کر دوں تاکہ تم راہ راست پر ثابت قدم رہو
ہم نے تمہارے پاس تم میں سے اپنا عظیم المرتبت رسول بھیجا وہ تمہیں ہماری آیتیں پڑھ کر سناتے ہیں تمہیں پاک کرتے ہیں تمہیں کتاب و حکمت سکھاتے ہیں اور ایسی باتوں کی تمہیں تعلیم دیتے ہیں جنہیں تم جانتے ہی نہیں تھے
تم مجھے یاد کیا کرو میں تمہیں یاد(چرچا) کرتا رہوں گا اور میرے شکر گزار بنو اور میری ناشکری نہ کرو
اے ایمان والو! صبر اور نماز سے مدد چاہو یقیناً  اﷲ تعالیٰ صبر کرنے والوں کے ساتھ ہے
اور تم ہر گز یہ بات نہ کہوکہ جو لوگ راہ ِخدا میں شہید کر دیئے جاتے ہیں وہ مردہ ہیں بلکہ وہ تو زندہ ہیں لیکن تمہیں (ان کی زندگی کا) شعور نہیں ہے
ہم ضرور بالضرور ایک حد تک تمہیں خوف، بھوک، مالوں، جانوں اور پھلوں میں کمی سے آزمائیں گے محبوب(صلی اﷲ تعالیٰ علیک وسلم)! آپ صبر کرنے والوں کو بشارت دے دیں
(صابر) وہ ہیں کہ جب انہیں کوئی مصیبت آجاتی ہے تو کہتے ہیں ہم اﷲ تعالیٰ کے لیے ہیں اور یقیناً  ہم اسی کی طرف واپس جانے والے ہیں
ان لوگوں پر رب کریم کی طرف سے نوازشات اور رحمتیں ہیں اور یہی لوگ مرکز ِہدایت پر پہنچنے والے ہیں
یقیناً صفا اور مروہ اﷲ تعالیٰ کی نشانیوں میں سے ہیں جو بیت اﷲ کے حج یا عمرے کے لیے جائے تویہ حرج کی بات نہیں ہے کہ ان دونوں کا طواف کر لے اور جو زیادہ نیکی کرتا ہے تو بے شک اﷲ تعالیٰ قدردان بھی ہے اور اس بات کو جانتا بھی ہے
یقیناً  وہ لوگ جو ان واضح اور ہدایت بھری آیات کوچھپا دیتے ہیں جو ہم نے لوگوں کے لیے کھول کھول کر کتاب میں بیان کر دی ہیں توایسے لوگ اﷲ تعالیٰ کی رحمت سے بھی دور ہو جاتے ہیں اور پھٹکار ڈالنے والے لوگ بھی ان پر پھٹکار ڈالتے ہیں
ہاں جن لوگوں نے بعد میں توبہ کر لی (کہ اب اس بات کو نہیں چھپائیں گے) اوراپنی اصلاح بھی کر لی وہ کیا ہے؟ (وہ جو کمی تھی کہ کلمہ ء حق نہ کہہ سکے) اور صاف صاف بیان کر دیں میں بھی رحمت کی توجہ ان کی طرف موڑ دیا کرتاہوں اور ایسے ہی لوگوں کی طرف رجوع کرنے والا مہربانیاں فرمانے والا ہوں
یقیناً جو لوگ کافر ہوئے اور کفر پر ہی مر گئے یہ وہ لوگ ہیں جو اﷲ تعالیٰ کی رحمت سے دور ہیں اور ان پر فرشتوں اور سب لوگوں کی پھٹکار ہے
وہ جہنم میں ہمیشہ رہیں گے ان سے عذاب کم نہیں کیا جائے گا اور نہ انہیں مہلت دی جائے گی
اور تمہارا معبود ایک ہی معبود ہے اس کے بغیر کوئی عبادت کے لائق نہیں وہ بہت بڑا مہربان سدا رحم والا ہے
یقیناً آسمانوں اور زمین کی تخلیق میں، رات اور دن کے ادل بدل ہونے میں اور جہاز اور کشتیاں جو سمندر میں ایسی چیزیں لے کر چلتی ہیں جو لوگوں کے لیے مفید ہیں اوربادل سے پانی جسے اﷲ تعالیٰ اتارتا ہے اور زمین کو مرنے کے بعد اس پانی کے ذریعے زندگی عطا فرماتا ہے اور پھر زمین میں ہر قسم کے جانور پھیلا دیتا ہے اور ہوائیں ادل بدل کر چلتی رہتی ہیں اور بادل جسے آسمانوںا ور زمین کے درمیان مطیع بنا دیا گیا ہے ان سب میں عقل والی قوم کے لیے بے شمار نشانیاں ہیں
اورکچھ لوگ ایسے ہیں جو اﷲ تعالیٰ کو چھوڑ کر اس کے شریک بنا لیتے ہیں ان سے اﷲ تعالیٰ کی محبت جیسی محبت کرتے ہیں (لیکن)وہ لوگ جو ایمان والے ہیں ان کی اﷲ تعالیٰ کے ساتھ محبت سب محبتوں پر غالب ہے، یہ ظالم اگر اس وقت کو پا لیں جب وہ میدان ِقیامت میں عذاب کو بالمشاہدہ دیکھ رہے ہوں گے (تو یہ پکار اٹھیں گے) یقیناً  ساری قوتیں اﷲ تعالیٰ کی ہیں اور یقیناً اﷲ تعالیٰ سخت عذاب دینے والا ہے
جب پیشوا اپنے پیروکاروں سے بیزاری کا اظہار کریں گے اور عذاب دیکھ کر ان کے تعلقات کٹ جائیں گے
اورپیروکار بولیں گے کاش! ہمارے لیے ایک دفعہ دنیا میں پلٹ کر جانا ہوتا تو ہم وہاں ان سے بیزاری کا اظہار کرتے جس طرح اس میدان میں یہ ہم سے بیزاری کا اظہار کر رہے ہیں، اسی طرح اﷲ تعالیٰ ان کے اعمال حسرتیں بنا کر انہیں دکھا رہا ہےاور وہ آگ سے نکلنے والے نہیں ہیں
اے اولاد ِ آدم! تم زمین سے اگنے والی حلال اور پاک چیزیں کھاؤ، شیطان کے قدموں کی پیروی نہ کرو بیشک وہ تمہارا کھلم کھلا دشمن ہے
وہ تو صرف تمہیں برائی اور بے حیائی کا حکم دیتا ہے اور اس بات کاکہ اﷲ تعالیٰ کے بارے میں وہ باتیں گھڑو جن کا تمہیں علم نہیں ہے
جب انہیں کہا جاتا ہے کہ اس مقدس کتاب کی پیروی کرو جو اﷲ تعالیٰ نے اتاری ہے وہ جواب دیتے ہیں ہم تو اس چیز کی پیروی کریں گے جس پر ہم نے اپنے باپ دادا کو پایا ہے خواہ ان کے باپ دادا نہ تو کسی شے کو سمجھتے ہوں اور نہ وہ ہدایت یافتہ ہوں
اورکافروں کی مثال اس آدمی جیسی ہے جو جانوروں پر چیختا اور چلاتا ہے حالانکہ جانور تو صرف اس کی آواز اور پکار کو ہی سنتے ہیں سمجھتے کچھ نہیں، یہ (کافر) بہرے، گونگے اور اندھے ہیں تو وہ سمجھ نہیں سکتے
اے ایمان والو! تم پاکیزہ چیزیں کھائو جو ہم نے تمہیں رزق دی ہیں اور اﷲ تعالیٰ کا شکر ادا کرو اگر تم اس کے عبادت گزار ہو
اﷲ کریم نے تم پر صرف مردار، خون، خنزیر کا گوشت اور جس کو ذبح کرتے وقت اﷲ تعالیٰ کے بغیر کسی اور کا نام لیا جائے حرام قرار دے دیا ہے (اگر تم ایسی جگہ پر ہو جہاں حرام سے بچ نہیں سکتے) تو جو بے اختیار ہو جائے وہ نہ تو کھانے کی خواہش کرنے ولا ہو نہ حد سے زیادہ کھانے والا ہو تو اس کے لیے حرج نہیں (کہ جان بچانے کے لیے انہیں استعمال کرلے) بیشک اﷲ تعالیٰ بہت بخشنے والا سدا رحم فرمانے والا ہے
یقیناً وہ لوگ جو اﷲ تعالیٰ کی کتاب کو چھپا لیتے ہیں اور اس کے بدلے گھٹیا قیمت لے لیتے ہیں وہ اپنے پیٹ میں آگ بھر رہے ہیں اﷲ تعالیٰ قیامت کے دن ان سے بات نہیں فرمائے گا اور نہ ہی انہیں پاک کرے گا ان کے لیے تو دردناک عذاب ہے
محبوب(صلی اﷲ تعالیٰ علیک وسلم)! یہ وہ لوگ ہیں جنہوں نے ہدایت دے کر گمراہی لی ہے اور مغفرت دے کر عذاب لیا ہے یہ آگ پر کتنے صابر ہیں
یہ اس لیے ہے کہ اﷲ تعالیٰ نے قرآن پاک کو سچ اور حق کے ساتھ نازل فرمایا ہے جنہیں قرآن پاک میں شک و اختلاف ہے وہ بے حد پھوٹ میں پڑے ہوئے ہیں
تم اپنے چہروں کو مشرق اور مغرب (کے قبلوں) کی طرف پھیر دو یہ نیکی نہیں ہے حقیقی نیکی تو یہ ہے کہ (بندہ) اﷲ تعالیٰ پر، قیامت پر، فرشتوں پر، اﷲ تعالیٰ کی کتابوں پر اور سب نبیوں پر ایمان لائے اور اپنا مال اﷲتعالیٰ کی محبت میں (یا مال کی محبت کے باوجود) رشتہ داروں، یتیموں، مسکینوں، مسافروں، مانگنے والوں اور گردنیں (قیدیوں) اور غلاموں کو چھڑانے میں دے، اور نماز قائم کرے اور زکوۃ ادا کرے اور اپنے عہدوں کو جب عہد کریں تو پورا کریں، تنگی اور تکلیف میں اور جنگ کے دوران صبر کریں، یہی لوگ سچے (مومن) ہیں اور یہی لوگ متقی ہیں
اے ایمان والو! تم پر نا حق مارے جانے والوں کا بدلہ فرض کیا گیا ہے آزاد کے بدلے وہی آزاد اور غلام کے بدلے وہی غلام اور عورت کے بدلے وہی عورت،پھر اگر اس کو (قاتل کو) اس کے بھائی (مقتول کے وارث) کی طرف سے (قصاص) معاف کر دیا جائے تو چاہئے کہ طلب کرے (مقتول کا وارث) خون بہا دستور کے مطابق اور قاتل کو چاہئے کہ اسے اچھے طریقے سے ادا کرے یہ تمہارے رب کی طرف سے رعایت اور رحمت ہے تو جواس کے بعد زیادتی کرتا ہے اس کے لیے دردناک عذاب ہے
اے عقل مندو! تمہارے لیے قصاص میں زندگی ہے تاکہ تم غلطی سے بچ جائو
جب تم میں سے کسی کو موت آ جائے اور وہ مال چھوڑ کر جا رہا ہو تو تم پر لازم ہے کہ ماں باپ اور سب قریبی رشتہ داروں کے لیے معروف (جانے پہچانے) طریقے سے وصیت کرے یہ پرہیز گاروں کا حق ہے
اسے سننے کے بعد جو بدل دیتا ہے تو اس کا گناہ صرف انہی لوگوں پر ہے جو اسے تبدیل کرتے ہیں بیشک اﷲ تعالیٰ بہت سننے والا سدا جاننے والا ہے
جسے وصیت کرنے والے کی طرف سے ڈر ہے کہ وہ ایک طرف جھک جائے گا یا گناہ میں مبتلا ہو جائے گا اس نے وصیت کرنے والے اور جن کے حق میں وصیت ہو رہی تھی ان میں صلح کرا دی تو اس کے لیے جائز ہے یقیناً  اﷲ تعالیٰ بہت بخشنے والا سدا رحم فرمانے والا ہے
ایماندارو! تم پر روزے فرض کر دیئے گئے جیسے تم سے پہلوں پر فرض کر دیئے گئے تھے تاکہ تم پرہیز گار بن جائو
روزے تو گنتی کے چند دن ہیں پس اگر تم میں سے کوئی بیمار ہو یا سفر میں ہو تو وہ(رمضان کے بعد) دن گِن کر روزے رکھ لے اورجو لوگ روزے کی استطاعت نہیں رکھتے وہ ایک مسکین کے کھانے کا فدیہ دیں اور جو خوشی سے نیکی کرے تو اس کے لیے بہتر ہے اور تم روزہ رکھ لو تو یہ تمہارے لیے بہتر ہے اگر تم جانتے ہو
رمضان کا مہینہ وہ ہے جس میں قرآن نازل کیا گیاقرآن تو لوگوں کیلئے ہدایت ہیاور اس میں ہدایت کی واضح نشانیاںہیں وہ حق و باطل کو الگ الگ کر دیتا ہے تم میں سے جو بھی اس مہینے میں حاضر(گھر میں) ہو تو اسے چاہئے کہ وہ روزے رکھے اور جو کوئی مریض ہو یا سفر میں ہو(تو رمضان کے بعد) دوسرے دنوں میں اس کی گنتی پوری کر لے، اﷲ تعالیٰ ان پر آسانی فرمانا چاہتا ہے وہ یہ نہیں چاہتا کہ تم پر سختی فرمائے (یہ آسانی) اس لیے ہے کہ تم روزوں کی گنتی پوری کر لو اور ہدایت فرمانے پر اﷲ تعالیٰ کی عظمت بیان کرو تاکہ تم شکر گزار بن جائو
اور جب آپ(علیک الصلوٰۃ والسلام) سے میرے بندے میرے بارے میں پوچھیں تو آپ(علیک الصلوٰۃ والسلام) انہیں فرما دیں کہ میں تو بہت ہی قریب ہوں میں پکارنے والے کی پکار کا جواب دیتا ہوں جب بھی وہ مجھے پکارتا ہے تو انہیں چاہئے کہ وہ میرا کہا مانیں اور مجھ پر ایمان لائیں تاکہ ہدایت پائیں
رمضان کی راتوں میں اپنی بیویوں کے پاس جانا تمہارے لیے جائز قرار دے دیا گیا ہے وہ تمہارا لباس(پردہ پوشی) ہیں اور تم ان کا لباس ہو،اﷲ تعالیٰ کو پتہ ہے کہ تم اپنی جانوں سے خیانت کرتے تھے (ان راتوں میں ان سے جماع کرتے تھے) اس نے تم پر نظر ِکرم فرمائی ایسی لغزشوں کو معاف فرما دیا، اب تم اپنی خواتین کے ساتھ جنسی انداز سے رہ سکتے ہو اور جو اﷲ تعالیٰ نے تمہارے لیے(اولاد) لکھا ہے اسے تلاش کر سکتے ہو اور کھاؤ اور پیئو کہ صبح کی پو جو پہلے سیاہ تھی وہ سفید تمہارے سامنے واضح ہو جائے پھر تم نے اس روزے کو رات کے آنے تک پورا کرنا ہے اور ان سے مباشرت نہ کرو جب مسجدوں میں اعتکاف کی حالت میں ہو اﷲ تعالیٰ کی یہ حدیں ہیں پس ان کے(توڑنے کے) قریب نہ جانا اسی طرح اﷲ تعالیٰ اپنی آیات لوگوں کے لیے بیان فرماتا ہے تاکہ وہ متقی بن جائیں
اور تم اپنے مال آپس میں باطل طریقے سے نہ کھاؤ اور (بطور رشوت) ان مالوں کو حاکموں کے پاس لے کر نہ جاؤتاکہ لوگوں کے مال کا ایک حصہ اس گناہ کے انداز سے کھا جاؤ جب کہ تمہیں اس بات کا علم ہے (کہ و ہ مال تمہارا نہیں ہے)
لوگ آپ(علیک الصلوٰۃ والسلام) سے چاندوں کے متعلق پوچھتے ہیں آپ(علیک الصلوٰۃ والسلام) فرما دیں یہ چاند لوگوں کے لیے وقت مہیا کرنے کا ذریعہ ہیں اور حج کے لیے بھی، یہ نیکی نہیں ہے کہ تم گھروں میں پچھواڑے سے آؤ نیکی تو اس کی ہے جو پرہیزگار ہو، گھروں میں ان کے دروازوں سے آؤ اﷲ تعالیٰ سے ڈرو تاکہ تم فلاح پاؤ
اورتم راہ ِ خدا میں ان لوگوں سے جہاد کرو جو تم سے لڑتے ہیں لیکن زیادتی نہ کرو بیشک اﷲ تعالیٰ زیادتی کرنے والوں کو پسند نہیں فرماتا
اور تم ان دشمنوں کو جہاں بھی پاؤ انہیں مارو (تمہیں گھروں سے انہوں نے نکال دیا تو جب تم ان پر تسلط پاؤ تو) تم بھی انہیں ان کے گھروں سے نکالو اور فتنہ قتل سے بھی بڑھ کر ہے اور تم انہیں حرمت والی مسجد (یعنی مسجد حرام کے ماحول) میں قتل نہ کرو جب تک وہ تمہیں وہاں قتل نہ کریں پھر اگر وہ تم سے لڑیں تو تم ان سے لڑو یہی کافروں کی سزا ہے
پھر اگر وہ لڑائی سے باز آ جائیں تو بیشک اﷲ تعالیٰ بہت بخشنے والا سدامہربان ہے
اورتم اس وقت تک جنگ لڑو کہ فتنہ ختم ہو جائے اور دین (حکم) اﷲ تعالیٰ کا نافذ ہو جائے اگر وہ باز آ جائیں تو زیادتی صرف ظالموں پر ہو گی
ادب و عزت والا مہینہ ادب و عزت والے مہینہ کے بدلے میں ہے اور عزتوں کا بھی قصاص اور سزا ہے پس جو بھی تم پر زیادتی کرے تو اس کی زیادتی کے مطابق اس کو سزا دو، اﷲ تعالیٰ سے ڈرتے رہو اور جان لو کہ اﷲ تعالیٰ پرہیزگاروں کے ساتھ ہے
اور تم راہ ِ خدا میں خرچ کرو اور اپنے آپ کو ہلاکت میں نہ ڈالو اور (کائنات کے لوگوں سے) حسن ِ سلوک کروبیشک اﷲ تعالیٰ حسن ِ سلوک کرنے والوں سے محبت  فرماتا ہے
اور حج اور عمرہ اﷲ تعالیٰ (کی رضا) کے لیے پورا کرو پھر اگر تم(راستے میں) روک لیے جائو تو جو قربانی کا جانور آسانی سے مل جائے ذبح کے لیے منیٰ (بھیج دو) اور اپنے سر نہ منڈوائو جب تک قربانی کا جانور اپنے ٹھکانے پر نہ پہنچ جائے پس جو شخص تم میں سے بیمار ہو یا سر میں کوئی تکلیف ہو (اور وہ سر منڈوا لے) تو فدیہ دے دے تین دن روزے رکھے یا چھ مسکینوں کو کھانے کا صدقہ دے یا بکری کی قربانی کرے اور جب تم امن(رکاوٹ ختم ہو جائے) میں ہو جاؤ تو جو عمرے کا حج کے ساتھ فائدہ اٹھانا چاہے تو جو قربانی میسر ہو وہ دے پھر جسے قربانی کی طاقت نہ ہو تو وہ حج کے دنوں میں تین دن روزے رکھے اور سات دن جب گھر پلٹ آئے یہ پورے (دس روزے) ہوئے یہ رعایت اس کے لیے ہے جس کے گھر والے مسجد حرام کے قریب (مکہ میں رہنے والے نہ ہوں) نہ ہوں اور اﷲ تعالیٰ سے ڈرا کرو اور جان لو کہ یقیناً  اﷲ تعالیٰ سخت عذاب دینے والا ہے
حج کے چند مہینے(شوال، ذوالقعد اور ۱۳ ذی الحج تک) ہیں جو معلوم ہیں پس جو نیت کرے ان  دنوں میں حج کی تو جماع یا اس کا تذکرہ، نافرمانی اور جھگڑا حج میں جائز نہیں ہے اور جو تم نیک کام کرو اﷲ تعالیٰ اسے جانتا ہے اور سفر کا توشہ تیار کرو بیشک سب سے بہتر توشہ تو پرہیزگاری ہے، اے عقلمندو! مجھ سے ڈرتے رہو
تم پر کوئی حرج نہیں ہے اگر تم اپنے رب کا فضل(رزق سفر میں) تلاش کرو پھر جب واپس آ  ؤ  عرفات سے تو مشعر الحرام (مزدلفہ) کے پاس اﷲ تعالیٰ کا ذکر کرو اس کا اسی طرح ذکر کرو جس طرح اس نے تمہیں سکھایا ہے اگر چہ تم اس کے بتانے سے پہلے بھٹکے ہوئے تھے
پھر اے قریش!تم بھی وہاں سے پلٹا کرو جہاں سے دوسرے لوگ پلٹتے ہیں(عرفات سے) اور اﷲ تعالیٰ سے گناہوں کی معافی مانگو بیشک اﷲ تعالیٰ بہت بخشنے والا سدا  رحم فرمانے والا ہے
اور جب تم حج کے مناسک پورے کر چکو(تو منیٰ میں ٹھہرو) تو اﷲ تعالیٰ کو اس طرح یاد کرو جس طرح تم اپنے آبا ؤ اجداد کو یاد کرتے تھے بلکہ اس سے بھی بڑھ کر اﷲ تعالیٰ کا ذکر کیا کرو پھر (ایسا ہوتا ہے کہ) تم میں بعض کہتے ہیں کہ اے ہمارے رب! ہمیں دنیا میں ہی دے دے اور ان کے لیے آخرت میں کوئی حصہ نہیں (ہو گا)
اور ان میں وہ لوگ بھی شامل ہیں جو دعا ئیں کرتے ہیں اے ہماری تربیت فرمانے والے! ہمیں اس دنیا میں بھی بھلائی عطا فرما اور آخرت میں بھی بھلائی عطا فرما اور ہمیں آگ کے عذاب سے بچا
یہی لوگ ہیں جن کا آخرت میں اس(عبادت) میں حصہ ہے جو انہوں نے کی اور اﷲ تعالیٰ جلدی حساب لینے والا ہے
اور اﷲ تعالیٰ کو حج کے گنے ہوئے دنوں میں خوب یاد کرو، پس جس نے جانے کی دو دنوںمیں ہی جلدی کی (تو بھی) اس پر گناہ نہیں اور جو مزید دودن ٹھہرا رہا اس پر بھی کوئی حرج نہیں،بشرطیکہ اﷲ تعالیٰ کا ڈر اور تقویٰ (دل میں) ہواور اﷲ تعالیٰ سے ڈرو اور جان رکھو کہ تم (ضرور) اس کی طرف (حاضری کے لیے) جمع کیے جائو گے
لوگوں میں ایک وہ بھی ہے کہ دنیوی زندگی میں اس کی بات آپ کو پسند آتی ہے اور وہ اﷲ تعالیٰ کو جو اس کے دل میں بات ہے گواہ بناتا ہے حالانکہ وہ سخت ترین دشمن ہے
اور جب وہ پیٹھ موڑتا ہے تو سر توڑ کوشش کرتا ہے کہ ملک میں فساد مچائے اور وہ کھیتوں اور نسل ِ انسانی کو تباہ کر دے،اور اﷲ تعالیٰ تو فساد کو پسند نہیں فرماتا
اور جب اسے کہا جاتا ہے کہ اﷲ تعالیٰ سے ڈر تو اسے عزت (غرور) گناہ پر اکساتی ہے پس اس کے لیے جہنم کافی ہے جو بدترین ٹھکانا ہے
اورایک بندہ ایسا بھی ہے جو اپنی جان اﷲ تعالیٰ کی مرضی چاہنے کے لیے بیچ دیتا ہے اور اﷲ تعالیٰ بندوں کے لیے بہت ہی مہربان ہے
ایماندارو!اپنے پورے وجود کے ساتھ اسلام میں داخل ہو جاؤ اور شیطان کے قدموں کی پیروی نہ کرو یقیناً وہ تمہارا کھلم کھلا دشمن ہے
اگر تم اپنے پاس کھلی آیات آ جانے کے بعد بھی پھسلو تو جان لو کہ اﷲ تعالیٰ غالب ہے حکمت والا ہے
وہ صرف اس بات کا انتظار کر رہے ہیں کہ بادلوں کے سائبانوں میں اﷲ تعالیٰ کا عذاب آ جائے، فرشتے بھی آجائیں اور بات کا فیصلہ ہو جائے،اورمعاملات سارے کے سارے اﷲ تعالیٰ کی طرف ہی پلٹ کر جاتے ہیں
آپ اسرائیل کی اولاد سے پوچھیں ہم نے انہیں کتنی ساری واضح نشانیاں دی تھیں(ان پر نعمتیں نازل فرمائی تھیں) اور جو کوئی اﷲ تعالیٰ کی نعمت کو اس کے آنے کے بعد تبدیل کر دیتا ہے تو اسے یقیناً اﷲ تعالیٰ سخت عذاب دینے والا ہے
یہ دنیوی زندگی کافروں کے لیے خوب مزین ہے اور وہ ایمانداروں کا  مذاق اڑاتے ہیں قیامت کے دن مراتب میں پرہیز گار ان سے اوپر جنت میں ہوں گے اﷲ تعالیٰ جسے چاہتا ہے حساب کے بغیر رزق عطا فرما دیتا ہے
لوگ ایک گروہ تھے جب ان میں اختلاف پیدا ہوا تو اﷲ تعالیٰ نے خوشخبریاں سنانے والے اور اﷲ تعالیٰ کے عذاب سے ڈرانے والوں کو نبی بنا کر بھیجا اور ان پر سچی کتابیں نازل فرمائیں تاکہ وہ نبی(یا کتاب) ان لوگوں میں اختلافات کا فیصلہ کریں۔ واضح دلائل ملنے کے بعد ضد کی وجہ سے کتاب میں ہی اختلاف کیا حالانکہ انہیں کتاب عطا فرمائی گئی تھی تو اﷲ تعالیٰ نے ایمان والوں کو اس معاملے میں جس میں انہوں نے (دوسروں سے) اختلاف کیا اپنے اذن سے حق کی سیدھی راہ دکھائی اور اﷲ تعالیٰ جسے چاہتا ہے سیدھی راہ کی طرف رہنمائی کرتا ہے
مسلمانو!کیا تمہارا یہ خیال ہے کہ جنت میں چلے جاؤ گے جبکہ تمہارے پاس ان لوگوں کی مثال نہیں آئی جو تم سے پہلے گزرے ہیں انہیں سختی اور تکلیف نے آ لیا اور انہیں جھنجھوڑا گیا یہاں تک کہ اس دور کے رسول اور جو لوگ رسول کے ساتھ ایمان لائے تھے کہنے لگ گئے کہ اﷲ تعالیٰ کی مدد کب آئے گی؟ سن لو! اﷲ تعالیٰ کی مدد قریب ہے
آپ(علیک الصلوٰۃ والسلام) سے وہ سوال کرتے ہیں کہ کیا اور کتنا خرچ کریں؟ آپ(علیک الصلوٰۃ والسلام) انہیں فرما دیں کہ جو مال خرچ کرو وہ اپنے والدین، قریبی رشتہ داروں، یتیموں، مسکینوں اور مسافروں کو دو، جو بھی تم بھلائی کا کام کرتے ہو اﷲ تعالیٰ اسے خوب جانتا ہے
جہاد تم پر فرض کر دیا گیا ہے حالانکہ وہ  طبعاً تمہیں ناپسند ہے، ہو سکتا ہے کہ تم ایک چیز کو ناپسند کرو اور وہ تمہارے لیے بہتر ہو اور یہ بھی ہو سکتا ہے کہ تم ایک چیز کو پسند کرو اور وہ تمہارے لیے بہتر نہ ہو، اﷲ تعالیٰ جانتا ہے تمہیں اس کا علم نہیں ہے
حرمت کے مہینوں کے بارے میں آپ(علیک الصلوٰۃ والسلام) سے وہ پوچھتے ہیں (کیا ان میں جنگ جائز ہے؟) آپ(علیک الصلوٰۃ والسلام) فرما  دیں ان میں جنگ بہت بڑا گناہ ہے یہ تو اﷲ تعالیٰ کے راستے سے روک دینا اوراس کے ساتھ کفر کرنا ہے پھر حرمت والی مسجد یعنی کعبہ مکرمہ سے بھی یہ تو رکاوٹ ڈالنا ہے اور وہاں کے باشندوں کو نکالنا اللہ تعالیٰ کے نزدیک بہت بڑا گناہ ہے،یہ بھی یاد رہے کہ فتنہ اور فساد قتل سے بھی بڑھ کر ہے یہ مکہ کے مشرک تمہارے ساتھ لڑتے رہیں گے اگر ان کی طاقت میں بات ہو تو تمہیں دین سے پھیر دیں اور تم میں سے جو بھی دین سے پھر گیا اور حالت ِکفر میں مر گیا تو ایسے کافروں کے اعمال دنیا و آخرت میں ضائع کر دیئے جاتے ہیں، یہ لوگ تو آگ والے ہیں اور ہمیشہ اس میں رہیں گے
یقیناً جو لوگ ایمان لائے اوروہ بھی جنہوں نے ہجرت کی ہے اور راہ خدا میں جہاد کیا ہے یہی تو اﷲ تعالیٰ کی رحمت کے امیدوار ہیں اور اﷲ تعالیٰ بہت بخشنے والا سدا رحم فرمانے والا ہے
وہ آپ(علیک الصلوٰۃ والسلام) سے شراب اور جوئے کے بارے میں پوچھتے ہیں؟ آپ(علیک الصلوٰۃ والسلام) فرما دیں ان دونوں میں بہت بڑا گناہ ہے اورکچھ لوگوں کے ان میں فائدے بھی ہیں لیکن ان دونوں کا گناہ نفع سے بڑھ کر ہے اور وہ آپ سے پوچھتے ہیں کہ کیا خرچ کریں؟ آپ(علیک الصلوٰۃ والسلام) فرما دیں جو بھی ضرورت سے زیادہ ہو، اس طرح اﷲ تعالیٰ تمہارے لیے اپنی آیات کو واضح بیان فرماتا ہے تاکہ تم غور و فکر کرو
تاکہ تم دنیا اور آخرت میں غور و فکر کرو،محبوب(صلی اﷲ تعالیٰ علیک وسلم)!وہ آپ(علیک الصلوٰۃ والسلام) سے یتیموں کے بارے میں پوچھتے ہیں؟ آپ(علیک الصلوٰۃ والسلام) انہیں بتا دیں کہ ان کی زندگی سنوارنا تمہارے لیے بہتر ہے اگر تم انہیں اپنے ساتھ ملا لو تو وہ تمہارے مذہبی بھائی ہیں اﷲ تعالیٰ فسادی کو اصلاح کرنے والے سے اچھی طرح جانتا ہے اگر اﷲ تعالیٰ چاہتا تو تمہیں انہیں الگ خرچہ دینے کی مشقت میں مبتلا کر دیتا،یقیناً  اﷲ تعالیٰ بڑا غالب اور بڑی حکمت والا ہے
تم مشرک خواتین سے نکاح نہ کرو جب تک وہ ایمان نہ لائیں، یقیناً  ایک ایماندار لونڈی مشرک خاتون سے بہتر ہے خواہ وہ مشرک تمہیں پسند ہی کیوں نہ ہو، مشرک مردوں کو بھی تم نکاح کر کے نہ دویہاں تک کہ وہ ایمان لائیں، یقیناً  مشرک مرد سے ایک ایمان دار غلام بہتر ہے خواہ وہ مشرک تمہیں پسند ہی کیوں نہ ہو، مشرک تو آگ کی طرف بلاتے ہیں اور اﷲ تعالیٰ اپنے حکم سے جنت اور معافی کی طرف بلاتا ہے اور اپنی آیات کھول کھول کر لوگوں کے سامنے بیان فرماتا ہے تاکہ وہ نصیحت حاصل کریں
محبوب(صلی اﷲ تعالیٰ علیک وسلم)! آپ سے لوگ حیض کے بارے میں پوچھتے ہیں آپ(علیک الصلوٰۃ والسلام) فرما دیں کہ وہ ایک قسم کی بیماری ہے تم ان دنوں میں خواتین سے الگ رہو، پاک ہونے سے پہلے ان کے قریب نہ جاؤ، جب وہ اچھی طرح پاک ہو جائیں تو جس طرح اﷲ تعالیٰ نے حکم دیا ہے اس طرح تم ان کے پاس جا سکتے ہو، یقیناً  اﷲ تعالیٰ ان لوگوں کو پسند کرتا ہے جو اﷲ تعالیٰ کی طرف رجوع کرنے والے ہیں اور ان لوگوں کو پسند فرماتا ہے جن کی فطرت میں طہارت پسندی ہے
تمہاری عورتیں تمہاری کھیتی ہیں تو اپنی کھیتی میں آؤ جس طرح چاہو اور اپنے (آخرت کے) لیے آگے (نیک اعمال) بھیجو اور اﷲ تعالیٰ سے ڈرو اور جان رکھو کہ تم اﷲ تعالیٰ سے ملنے والے ہواور آپ(علیک الصلوٰۃ والسلام) ایمان والوں کو خوشخبری سنا دیں
لوگو! اﷲ تعالیٰ کی ذات کو اپنی قسموں کا نشانہ نہ بناؤ اور یہ نہ کہو کہ تم نیکی نہیں کرو گے اور نہ یہ کہو کہ تم پرہیزگاری اختیار نہیں کرو گے اور یہ بھی نہ کہو کہ تم لوگوں کے درمیان صلح نہیں کراؤ گے اور اﷲ تعالیٰ خوب سننے اور جاننے والا ہے
لغو بے ارادہ قسموں پر اﷲ تعالیٰ گرفت نہیں فرمائے گالیکن اس پر گرفت کرے گا جو تمہارے دلوں نے قسم کھائی،اور اﷲ تعالیٰ بہت بخشنے والابڑا حلم والا ہے
وہ لوگ جو اپنی عورتوں سے ایلا ء کر لیتے ہیں (قسم کھا لیتے ہیں کہ اب میاں بیوی والا رابطہ نہیں ہو گا) انہیں چار ماہ کی مہلت ہے وہ واپس پلٹ آئیں توبیشک اﷲ تعالیٰ بخشنے والا سدارحم فرمانے والا ہے
اوراگر انہوں نے طلاق کا ارادہ کر لیا ہے تو اﷲ تعالیٰ خوب سنتا اور بہت جانتا ہے
اوروہ عورتیں جنہیں طلاق مل گئی ہے وہ اپنے آپ کو تین حیضوں تک نکاح سے روکیں، اﷲ تعالیٰ نے جو ان کے پیٹوں میں پیدا فرما یا ہے اسے چھپانا ان کے لیے حلال نہیں ہے، اگر ان کا اﷲ تعالیٰ اور آخرت پر ایمان ہے، (اب یا تو طلاق ایلاء والی تھی جو نتیجتاً طلاق بائنہ ہے یا طلاق رجعی ہے) فرمایا ان کے خاوند انہیں واپس لینے کے زیادہ حقدار ہیں اگر وہ اصلاح کرنا چاہتے ہیں۔ (ان دونوں طلاقوں کی صورت میں خاوند واپس لانا چاہتا ہے تو خاتون کو واپس آنا ہو گا) ان عورتوں کے بھی ایسے ہی حق ہیں جیسے ان کے ساتھ مردوں کے حق اﷲ تعالیٰ نے متعین فرمائے ہیں۔ البتہ مردوں کو ایک انداز سے خواتین پر فضیلت ہےاور اﷲ تعالیٰ غالب اور حکمت والا ہے
طلاقیں دو ہیں پھر اچھے انداز سے عورت کو روک لینا ہے یا حسن ِ سلوک سے چھوڑ دینا ہے جو چیز تم نے ان خواتین کو دی تھی وہ واپس لینا تمہارے لیے حلال نہیں ہے ہاں اگر وہ دونوں اس بات سے ڈرتے ہوں کہ وہ اﷲ تعالیٰ کی حدود کو قائم نہیں رکھ سکیں گے اور تمہیں بھی خوف ہو کہ وہ حدود کو قائم نہیں رکھ سکیں گے تو ان دونوں کا کوئی گناہ نہیں کہ وہ خاتون فدیہ دے کر خلع لے لے یہ اﷲ تعالیٰ کی حدود ہیں ان سے آگے نہ بڑھو جو اﷲ تعالیٰ کی حدود سے آگے نکلنے کی کوشش کرتے ہیں وہ ظالم ہیں
اگر اس نے پھر تیسری طلاق دے دی تو اب وہ عورت اس مرد پر حلال نہیں ہے جب تک کہ وہ کسی اور مرد سے شادی نہیں کرتی اگر اس دوسرے خاوند نے بھی اسے طلاق دے دی ہے تو اب پہلے خاوند اور اس خاتون پر کوئی حرج نہیں ہے کہ دونوں رجوع کر لیں لیکن اس بات کا خیال رکھیں کہ اﷲ تعالیٰ کی حدیں قائم رکھ سکیں گے، یہ اﷲ تعالیٰ کی وہ حدیں ہیں جو علم والی قوم کے لیے اﷲ تعالیٰ بیان فرماتا ہے
اورجب تم عورتوں کو طلاق رجعی دو اور ان کی عدت پوری ہونے کو ہو تو انہیں بھلائی کے ساتھ روک لو یا اچھائی کے ساتھ چھوڑ دواور انہیں ضرر دینے کے لیے نہ روکو کہ حد سے بڑھنے لگو۔جو ایسا کرتا ہے وہ اپنی جان پر زیادتی کرتا ہے، اﷲ تعالیٰ کی آیات کو مسخری نہ بناؤ، اپنے اوپر اﷲ کریم کے احسان کو یاد کرو اس نے تم پر کتاب و حکمت نازل فرمائی ہے جس کے ذریعے وہ نصیحت فرماتا ہے، اوراﷲ تعالیٰ سے ڈرو اور جان لو کہ اﷲ تعالیٰ سب کچھ خوب جانتا ہے
اور جب تم عورتوں کو طلاق (رجعی اور بائنہ) دے دو اور وہ عورتیں اپنے عرصے (عدت) کو پورا کر لیں تو جب وہ دونوں دستور کے مطابق راضی ہو جائیں تو تم انہیں اپنے خاوندوں سے نکاح کرنے سے ہر گز نہ روکو اس بات کی انہیں نصیحت کی جاتی ہے جو اﷲ تعالیٰ اور قیامت پر ایمان رکھتے ہیں یہ تمہارے لیے بڑی ہی پاکیزہ بات ہے اﷲ تعالیٰ جانتا ہے اور تم نہیں جانتے
اگر کوئی آدمی چاہتا ہے کہ بچے کے دودھ کا عرصہ پورا ہو تو بچوں کی مائیں پورے دو سال دودھ پلائیں، جس کے بچے ہیں وہ دستور کے مطابق ان خواتین کا کھانا اور پہناوا (لباس) اس کی ذمہ داری ہے۔ کسی جان کو اس کی قوت برداشت سے بڑھ کر تکلیف نہ دی جائے۔ ماں کو بچے کی وجہ سے ہر گز ضرر نہ دیا جائے اور نہ باپ کو بچے کی وجہ سے تکلیف دی جائے۔(اگر باپ نہیں ہے تو) وارث پر بھی اسی طرح لازم ہے، اور وہ دونوں رضا مندی سے دودھ چھڑانا چاہتے ہیں تو کوئی حرج نہیں وہ جس وقت چاہیں دودھ چھڑا سکتے ہیں،اگر تم یہ چاہتے ہو کہ اپنے بچے کو کسی اور سے دودھ پلواؤ تو اس میں کوئی حرج نہیں ہاں ان دودھ پلانے والیوں کو معاہدے کے اندر دینے کی جو بات کی ہے وہ معروف طریقے سے دیا جائے، اﷲ تعالیٰ سے ڈرو اﷲ تعالیٰ تمہارے اعمال پر نگاہ رکھتا ہے
اوروہ لوگ جو تم میں سے مر جاتے ہیں اور پیچھے بیویاں چھوڑ جاتے ہیں (اگر حمل نہ ہو تو) وہ اپنے آپ کو نئے نکاح سے چار مہینے اور دس دن روکیں جب یہ عرصہ گزر جائے تو تم پر کوئی گرفت نہیں (اس عمل کی) جو وہ معروف طریقے سے اپنے بارے میں کر لیں اﷲ تعالیٰ تمہارے اعمال سے با خبر ہے
اورتم پر کوئی حرج نہیں کہ تم اشارے میں عورتوں کو منگنی کا پیغام دو (یہ وہی عورتیں ہیں جنہیں طلاق ہو گئی ہے یا جن کے خاوند مر گئے ہیں) یا اس کو اپنے جی میں چھپائے رکھو(اگر ان سے شادی کرنا چاہتے ہو) اﷲ تعالیٰ کو معلوم ہے کہ تم نے ان سے ذکر تو کرنا ہے لیکن خفیہ وعدے نہیں لے سکتے ہو، مگر یہ کہ (رواج کے مطابق) معروف انداز سے بات کر لو لیکن نکاح کا اس وقت تک خیال بھی نہ کرو جب تک عدت پوری نہ ہو جائے، جان لو اﷲ تعالیٰ جانتا ہے جو تمہارے جی میں بات ہیتم اس سے ڈرتے رہو،اور جان لو اﷲ تعالیٰ بہت بخشنے والا بڑا بردبار ہے
اس میں کوئی گناہ نہیں اگر تم خواتین کو طلاق دے دو جبکہ تم نے نہ انہیں چھوا ہے اور نہ ہی مہر مقرر کیا ہے انہیں لباس وغیرہ دے دیا کرو، امیر آدمی اپنی طاقت کے مطابق اور فقیر اپنی طاقت کے مطابق ادا کرے، یہ سامان معروف اور قاعدے کے مطابق ہے، احسان کرنے والوں پر یہ ضروری ہے
اور اگر تم انہیں طلاق دواس سے پہلے کہ تم انہیں ہاتھ لگائو اور تم ان کے لیے مہر مقرر کر چکے ہو تو نصف مہر جو تم نے مقرر کیا ہے ادا کرو مگر یہ کہ وہ (اپنا حق) معاف کر دے یا وہ (خاوند) معاف کر دے وہ جس کے ہاتھ میں نکاح کی گرہ ہے اور (اے مردو) اگر تم معاف کر دو تو یہ تقویٰ کے بہت قریب ہے، اور آپس (کے لین دین) میں احسان کو نہ بھلایا کرو بیشک اﷲ تعالیٰ جو کچھ تم کر تے ہو خوب دیکھنے والا ہے
سب نمازوں کی پابندی کرو اور (خصوصاً) درمیانی نماز (عصر) کی اور اﷲ تعالیٰ کے لیے عاجزی کرتے ہوئے کھڑے رہا کرو
پھر اگر تم کو ڈر ہو (دشمن کا) تو پیادہ یا سوار (جیسے بن پڑے) نماز پڑھوپھر جب تمہیں امن حاصل ہو جائے تو اﷲ تعالیٰ کو یاد کرو جس طرح اس نے بذریعہ رسول (علیہ الصلوٰۃ والسلام) تمہیں سکھایا ہے جو تم نہیں جانتے تھے
اوروہ لوگ جنہیں تم میں سے موت دیدی جاتی ہے اور وہ اپنے پیچھے بیویاں چھوڑ جاتے ہیں وہ اپنی بیویوں کے لیے مرنے سے پہلے وصیت کر جائیں کہ انہیں ایک سال تک سامان دیا جائے انہیں گھر سے ایک سال تک نکالا نہ جائے(یہ حق ِ وراثت سے پہلے بات تھی) اگر وہ خود نکل جائیں تو جو کچھ وہ اپنی جانوں کے بارے میں کر لیں اس کا تمہیں کوئی گناہ نہیں ہے لیکن وہ وہی کچھ کریں جو دستور کے مطابق ہو اﷲ تعالیٰ غالب اور حکمت والا ہے
اورجن عورتوں کو طلاق ہو گئی ہو انہیں معروف طریقے سے آپ لوگوں نے سامان دینا ہے یہ پرہیزگاروں کا حق ہے
اﷲ تعالیٰ اسی طرح تمہارے لیے اپنی آیتیں بیان فرماتا ہے تاکہ تم سمجھو
محبوب(صلی اﷲ تعالیٰ علیک وسلم)! آپ نے ان لوگوں کو نہیں دیکھا جو اپنے گھروں سے موت(طاعون) سے ڈر کر نکلے حالانکہ وہ ہزارہا تھے، اﷲ تعالیٰ نے انہیں فرما دیا کہ مر جاؤ!(وہ مر گئے) پھر اﷲ تعالیٰ نے انہیں زندگی عطا فرما دی یقیناً اﷲ تعالیٰ لوگوں پر بہت مہربانیاں فرماتا ہے لیکن اکثر لوگ نا شکرے ہوتے ہیں
اور اے مسلمانو! تم راہ خداہ میں جہاد کرو اور جان لو کہ اﷲ تعالیٰ بہت سننے والا خوب جاننے والا ہے
کون ہے جو اﷲ تعالیٰ کو قرض حسنہ (نیک اعمال کا) دے تو وہ اسے بڑھا دے اس (نیکو کار) کے لیے دو گنا (بلکہ) کئی گنا کر دے اور اﷲ تعالیٰ(رزق) تنگ کرتا اور وہی کشادہ کرتا ہے اور اسی کی طرف تم پلٹائے جائو گے
محبوب(صلی اﷲ تعالیٰ علیک وسلم)! آپ نے بنی اسرائیل کے سرداروں کو موسیٰ(علیہ السلام) کے وصال کے بعد ملاحظہ نہیں فرمایا جب وہ اپنے نبی شموئیل(علیہ السلام)سے کہنے لگے ہمارے لیے ایک بادشاہ مقررفرمائیے تاکہ ہم راہ خدا میں جنگ لڑیں(یہاں بادشاہ سے مراد فوجی جرنیل ہے ملوکیت نہیں) نبی نے فرمایا ایسا بھی تو ممکن ہے کہ اگر تم پر جنگ فرض کر دی جائے تو تم جنگ نہ لڑو، کہنے لگے ہمیں کیا ہو جائے گا کہ ہم اﷲ تعالیٰ کے راستے میں جہاد نہ کریں حالانکہ ہمیں اپنے گھروں سے نکال دیا گیا ہے اور بیٹوں سے الگ کر دیا گیا ہے، لیکن جب ان پر جنگ فرض کر دی گئی تو چند آدمیوں کو چھوڑ کر سب پشت پھیر گئے، اﷲ تعالیٰ زیادتی پسندوں کو جانتا ہے
اوران کے نبی نے فرمایا یقیناً  اﷲ تعالیٰ نے طالوت کو تمہارے لیے بادشاہ بنا دیا ہے،یہودی بولے ہم پر اس کی حکومت کیسے ہو سکتی ہے؟ ہم اس سے بڑھ کر حکومت کے حق دار ہیں اسے تو وسیع مال بھی نہیں دیا گیا، نبی نے فرمایا!تم میں سے اﷲ تعالیٰ نے اس کو چن لیا ہے اور دو باتوں علم اور جسم میں اسے بڑھا دیا ہے، اﷲ تعالیٰ جسے چاہتا ہے اپنا ملک دے دیتا ہے اﷲ تعالیٰ وسعت والا اور علم والا ہے
اوران کے نبی نے فرمایا اس کی حکومت کی نشانی یہ ہے کہ وہ صندوق جس میں تمہارے رب کی طرف سے تمہارے لیے تسلی اور سکون بھی ہے وہ آئے گا اس میں وہ بچی کھچی چیزیں بھی ہیں جو موسیٰ اور ہارون کا خاندان چھوڑ گئے ہیں اسے فرشتے اٹھا لائیں گے بیشک یہ تو تمہارے لیے نشانی ہے اگر تم ایمان والے ہو
جب طالوت فوجوں کو لے کر نکلے تو فرمایا: لوگو! اﷲ تعالیٰ تمہیں ایک نہر پر آزمائش میں ڈالنے والا ہے، جو اس میں سے پانی پی لے گا وہ میراساتھی نہیں ہو گا اور جو اسے نہیں چکھے گا وہ میرا ہے، ہاں، جس نے  اپنے ہاتھ سے ایک چلو بھر لیا تو یہ معاف ہے۔کچھ لوگوں کو چھوڑ کر سب لوگوں نے پانی سے پیٹ بھر لیے، ایمانداروں کو لے کر جب وہ نہر سے آگے بڑھے تو جن لوگوں نے خوب پانی پیا تھا بولے: آج جالوت اور اس کی فوج کے مقابل ہم نہیں آ سکتے تو پھر وہ لوگ بولے جنہیں یقین تھا کہ وہ اﷲ تعالیٰ سے ملنے والے ہیں، بیشک پہلے بھی کئی گروہ گزرے ہیں جو تھوڑے تھے وہ اﷲ تعالیٰ کے حکم سے بڑے گروہوں پر غالب آ گئے، اوراﷲ تعالیٰ صبر کرنے والوں کے ساتھ ہے
اورجب و ہ جالوت اور اس کی فوج کے سامنے آئے تو انہوں نے یہ دعا مانگی اے ہمارے رب! صبر (دریا کی طرح) ہم پر بہا دے ہمارے قدموں کو ثابت رکھ اور ہمیں کافروں کی قوم پر فتح عطافرما
اﷲ تعالیٰ کے حکم سے ان لوگوں نے جالوتیوں کو شکست دے دی اور داؤد نے جالوت کو مار دیا اﷲ تعالیٰ نے داؤد  کو شموئیل اور طالوت کے بعد ملک بھی دیا حکمت بھی دی اور جو چاہا اسے سکھلایا، اگر اﷲ تعالیٰ بعض کا بعض کے ذریعے دفاع نہ کرتا رہے تو زمین برباد ہو جائے گی لیکن اﷲ تعالیٰ دنیا والوں پر فضل فرماتا ہے
یہ اﷲ تعالیٰ کی آیات ہیں، محبوب(صلی اﷲ تعالیٰ علیک وسلم)!آپ کے سامنے حق اور سچ کے ساتھ ہم پڑھ رہے ہیں اور آپ(علیک الصلوٰۃ والسلام) یقیناً رسولوں میں سے ہیں
سب رسولوں میں سے ہم نے بعض کو بعض پر فضیلت دی ہے ان میں سے کسی سے اﷲ تعالیٰ نے کلام فرمایا اور ان میں سے بعض کے درجے بلند کیے اور ہم نے مریم کے بیٹے عیسیٰ (علیہ السلام)کو کھلی نشانیاں دیں اور پاکیزہ روح سے ان کی مدد فرمائی، اگر اﷲ تعالیٰ چاہتا تو ان رسولوں کے پیچھے آنے والے لوگ باہم نہ جھگڑتے کیونکہ ان کے پاس کھلی نشانیاں آ گئی تھیں لیکن انہوں نے تو اختلاف کیا کوئی تو ایمان پر ثابت قدم رہا اور کوئی کافر ہو گیا اور اگر اﷲ تعالیٰ چاہتا تو وہ باہم کبھی نہ جھگڑتے لیکن اﷲ تعالیٰ جو چاہتا ہے وہی کرتا ہے()
اے ایمان والو!جو مال ہم نے تمہیں دیا ہے اس میں سے کچھ خرچ کرو اس سے پہلے کہ وہ دن آجائے جس میں نہ تو خرید و فروخت ہو گی اور نہ ہی (ان لوگوں کے لیے) دوستی ہو گی اور نہ ہی ان کے لیے شفاعت ہو گی اور جو کافر ہیں وہی تو ظالم ہیں
اﷲ تعالیٰ کے سوا کوئی عبادت کے لائق نہیں، زندہ ہے سب کو زندہ رکھنے والا ہے، نہ اسے اونگھ آتی ہے نہ ہی نیند، جو کچھ آسمانوںاور زمین میں ہے سب اسی کا ہے۔ کون ہے جواس کی اجازت کے بغیر اس کے پاس سفارش کر ے، وہ سب جانتا ہے جو لوگوں کے سامنے ہو رہا ہے اور جو ان کے بعد ہونے والا ہے اور وہ اس کے علم میں سے کسی چیز کا احاطہ نہیں کر سکتے ہاں جتنا وہ چاہے، اس کی کرسی نے آسمانوں اور زمین کو اپنے اندر سما رکھا ہے، اور اسے زمین و آسمان کی حفاظت تھکاتی نہیں ہے،اور وہی سب سے بلند رتبہ اور بڑی عظمت والا ہے
دین میں زبردستی نہیں ہے یقیناً ہدایت گمراہی سے اچھی طرح واضح ہو گئی ہے تو جو بھی شیطان کا انکار کرے اور اﷲ تعالیٰ پر ایمان لائے تو اس نے مضبوط حلقہ (گرہ) پکڑ لیا جو ٹوٹنے والا نہیں اور اﷲ تعالیٰ سب کچھ سننے والا اور سب کچھ جاننے والا ہے
اﷲ تعالیٰ ایمان والوں کا مددگار ہے انہیں اندھیروں سے نور کی طرف نکال کر لے جاتا ہے اور کافروں کے ساتھی تو شیطان ہیں وہ لوگوں کو نور سے اندھیروں کی طرف نکال کر لے جاتے ہیں یہی لوگ جہنم والے ہیں جہاں ہمیشہ رہیں گے
(اے حبیب صلی اﷲ تعالیٰ علیک وسلم)کیا آپ نے اس شخص کو نہیں دیکھا جس نے ابراہیم(علیہ السلام) سے ان کی تربیت فرمانے والے کے بارے میں جھگڑا کیا؟اس وجہ سے کہ بادشاہی تو اسے اﷲ تعالیٰ نے دی تھی جب ابراہیم نے فرمایا کہ میرا پروردگار تو وہ ہے جو زندہ کرتا ہے اور مارتا ہے وہ بولا کہ میں بھی زندہ کرتااور مارتا ہوں ابراہیم (علیہ السلام)نے فرمایا کہااﷲ تعالیٰ سورج کو مشرق سے نکالتا ہے توا سے مغرب سے نکال لا (یہ سن کر) اس کافر کے ہوش اُڑ گئے اور ظالموں کو اﷲ تعالیٰ ہدایت نہیں دیتا
یا ا س شخص کو آپ (علیک الصلوٰۃو السلام)نے نہیں دیکھا؟ جو ایک آبادی کے پاس سے گزرا وہ آبادی اپنی چھتوں پر گری پڑی تھی اس بندے نے کہا اس کی تباہی کے بعد اﷲ تعالیٰ اسے کیسے آباد فرمائے گا؟تو اﷲ تعالیٰ نے اسے سو سال تک مردہ رکھ کے پھر زندہ کیا پھر فرمایا تو کتنی مدت یہاں رہا؟ اس نے عرض کی ایک دن یا دن کا کچھ حصہ رہا ہوں اﷲ تعالیٰ نے فرمایا تو تو ایک سو سال یہاں ٹھہرا رہا ہے اب(ذرا) اپنے کھانے اور پینے کے سامان کو دیکھ سو سال میں یہ باسی نہیں ہوا اور اپنے گدھے کو بھی دیکھ لیجئے یہ سب اس لیے کہ ہم تجھے لوگوں کے لیے نشان بنا دیں،اب ان ہڈیوں کو ذرا دیکھ ہم انہیں کیسے جوڑتے ہیں؟اور پھر کیسے انہیں گوشت پہناتے ہیں؟ جب اس کے سامنے حقیقت روشن ہو گئی تو وہ بول پڑا مجھے پتہ چل گیا ہے کہ بیشک اﷲ تعالیٰ ہر چیز پر قادر ہے
اور یاد کیجئے جب ابراہیم (علیہ السلام) نے عرض کی اے میری تربیت فرمانے والے! مجھے مشاہدہ کرا کہ تو مرے ہوئے کو کیسے زندہ فرماتا ہے؟ فرمایا: (اے ابراہیم) کیا تم اس پر یقین نہیں رکھتے؟ عرض کی ایمان تو ہے (اس لیے عرض کر رہا ہوں) تاکہ میرا دل مطمئن ہو جائے فرمایا چار پرندے پکڑ پھر انہیں اپنے ساتھ مانوس کرپھر ہر پہاڑ پر ان کا کٹا ہوا ایک ایک ٹکڑا رکھ دے پھر انہیں بلاؤوہ تیرے پاس دوڑتے آئیں گے اور جان لے یقیناً اﷲ تعالیٰ سب پر غالب اور بڑا دانا ہے
جو لوگ اپنے مالوں کو راہ ِ خدا میں خرچ کرتے ہیں ان کی مثال ایسی ہے جیسے ایک دانہ ہو اور وہ سات بالیاں اگائے ہر بالی پر سو دانہ ہو اور اﷲ تعالیٰ (اس سے بھی) کئی گناہ بڑھا دیتا ہے جس کے لیے چاہتا ہے اور اﷲتعالیٰ وسیع بخشش والا (لا انتہا) علم والا ہے
جو لوگ اپنا مال راہ ِ خدا میں خرچ کرتے ہیں اور وہ مال دینے کے بعد احسان نہیں جتلاتے نہ دکھ دیتے ہیں ایسے لوگوں کے لیے پروردگار کے ہاں ثواب ہے، نہ انہیں کوئی خوف ہے اور نہ وہ غمگین ہوں گے
اچھی بات کرنا اور (غلطی) معاف کر دینا اس صدقہ سے بہتر ہے جس صدقے کے بعد دکھ پہنچایا جائے اور اﷲ تعالیٰ تو بڑا بے نیاز اور بڑے حلم والا ہے
اے ایمان دارو! تم احسان جتلا کریا دل آزاری کر کے اپنے صدقات کو خراب نہ کرو، اس آدمی کی طرح نہ بنو جو اپنا مال دکھلاوے کے لیے خرچ کرتا ہے اس کا تو اﷲ تعالیٰ اور آخرت پر ایمان ہی نہیں ہے،اس کی مثال تو ایک صاف پتھر کی ہے جس پر تھوڑی سی مٹی جم گئی موسلا دھار بارش آئی تو اس نے پتھر کو بالکل صاف کر دیا یہ لوگ اپنی کمائی میں سے کسی چیز پر بھی قدرت نہیں رکھتے، اور اﷲ تعالیٰ کافر لوگوں کو ہدایت نہیں دیتا
اور ان لوگوں کی مثال جو اﷲ تعالیٰ کی رضا چاہنے اور دلوں کو ثابت رکھنے کے لیے اپنا مال خرچ کرتے ہیں ایک باغ کی مثال ہے جو اونچی زمین پر ہو اگر وہاں موسلا دھار بارش آئے تو باغ کا پھل دو گنا ہو جاتا ہے اور اگر بارش نہ ہو تو پھوار بھی اسے کافی ہےاوراﷲ تعالیٰ تمہارے اعمال کی خوب خبر رکھتا ہے
کیا تم میں سے کوئی یہ پسند کرے گا کہ اس کا ایک شاندار باغ ہو جس میں کھجوریں اور انگور بھی ہوں اس کے اندر نہریں بہہ رہی ہوں اور باغ میں ہر قسم کے پھل ہوں وہ بذات ِ خود بوڑھا ہو چکا ہو اس کے بچے ابھی چھوٹے ہوں (اسے باغ سے بے شمار توقعات ہوں) وہاں دفعتاً بگولہ آ جائے بگولے میں آگ ہو اور آگ باغ کو جلا دے اﷲ تعالیٰ اسی طرح تمہارے سامنے کھول کھول کر آیات بیان فرماتا ہے تاکہ تم غور و فکر کرو
اے اہل ایمان! تم صاف ستھری پاکیزہ چیزیں جو کمائی ہیں خرچ کرو اور وہ بھی جو زمین سے ہم نے تمہارے لیے نکالی ہیں، راہ ِ خدا میں گندی چیزیں دینے کا ارادہ نہ کروجو تم یہ دوسروں کو دے رہے ہو لیکن اگر کوئی دوسرا تمہیں دے تو تم چشم پوشی کر کے ہی(خوش دلی سے نہیں) لو گیاور جان لو کہ اﷲ تعالیٰ غنی اور قابل ِ تعریف ہے
شیطان تمہیں تنگ دستی اور محتاجی کی دھمکیاں دیتا ہے اور وہ تمہیں برائیوں اور بے حیائیوں کا حکم دیتا ہے اوراﷲ تعالیٰ تو بخشش اور فضل کا وعدہ دیتا ہیاور اﷲ تعالیٰ بڑی وسعت اوربڑے علم والا ہے
جسے چاہتا ہے اسے دانائی عطا فرمادیتا ہے اور جسے یہ سمجھ مل گئی اسے خیر ِ کثیر مل گئی البتہ نصیحت تو وہی حاصل کرتا ہے جو عقل استعمال کرے
اورجو بھی تم خیرات کرتے ہو یانذر مانتے ہو اﷲ تعالیٰ اسے جانتا ہے اور زیادتی کرنے والوں کا کوئی بھی مددگار نہیں ہو گا
اگر تم ظاہراً صدقہ دو تو یہ بہت اچھی بات ہے، اگر تم چھپا کر دو اور فقیروں تک پہنچا دو تو وہ تمہارے لیے بہت بہتر بات ہے، اﷲ تعالیٰ تمہارے گناہ مٹا دے گا اور اﷲ تعالیٰ تمہارے اعمال کی خبر رکھتا ہے
اے مخاطب! تیرے ذمہ انہیں ہدایت دینا نہیں ہے اﷲ کریم جسے چاہتا ہے ہدایت دیتا ہے اور جو بھی تم مال خرچ کرتے ہو تو اپنی جانوں کے لیے خرچ کرتے ہو،تم صرف اﷲ تعالیٰ کی رضا چاہنے کے لیے خرچ کرو، جومال بھی تم خرچ کرتے ہو تمہیں پورا پورا دیا جائے گا تم سے زیادتی نہیں کی جائے گی
یہ صدقات ان فقیروں کے لیے ہیں جو راہ ِ خدا میں بند ہیں وہ زمین میں دینی مصروفیات کی وجہ سے چل پھر نہیں سکتے، ناواقف آدمی سمجھتا ہے یہ مال دار ہیں کیونکہ وہ سوال نہیں کرتے محبوب(صلی اﷲ تعالیٰ علیک وسلم)! آپ تو انہیں چہروں سے پہچان لیتے ہیں ان کی عادت یہ ہے کہ لوگوں سے چمٹ چمٹ کر سوال نہیں کرتے، جو کچھ بھی تم خرچ کرتے ہویقیناً اﷲ تعالیٰ اسے خوب جانتا ہے
جو لوگ رات دن، خفیہ اور سامنے اپنے مال خرچ کرتے ہیں ان کے لیے پروردگار کے ہاں اجر ہے، نہ ان پر کوئی خوف ہے نہ وہ غم کھائیں گے
جو لوگ سود کھاتے ہیں وہ قیامت کے دن اس طرح اٹھیں گے جس طرح وہ آدمی اٹھتا ہے جسے شیطان چھو کر حواس باختہ کر دیتا ہے، یہ سزا اس لیے ہے کہ وہ کہتے ہیں خرید و فروخت بھی تو سود کی طرح ہی ہے انہیں سمجھ لینا چاہئے کہ اﷲ تعالیٰ نے خرید و فروخت کو حلال فرمایا ہے اور سود کو حرام کیا ہے، جس کے پاس پروردگار کی طرف سے نصیحت آ جائے اور پھر وہ سود سے رک جائے تو اس سے پہلے جو وہ لے چکا ہے وہ معاف ہے، اس کا معاملہ اﷲ تعالیٰ کے حوالے ہے، لیکن احکام کے نزول کے بعد جو ایسا کرے گا ایسا کرنے والے تو جہنمی ہیں وہ تو جہنم میں ہی رہیں گے
اﷲ جل مجدہ سود کو مٹاتا اور صدقات و خیرات کو بڑھاتا ہے، اﷲ رحیم ہر نا شکرے گناہ گار انسان کو پسند نہیں فرماتا
یقیناًجو لوگ ایمان لائے اور نیک کام کیے، نماز قائم کی اور زکوۃ ادا کی (نماز آپ کی شخصیت کو سنوارنے کے لیے، زکوۃ معاشرے کو ساتھ لے کر چلنے کے لیے ہے) تو ایسے لوگوں کے لیے ان کے پروردگار کے ہاں اجر ہے، نہ ان پر کوئی خوف ہے نہ وہ غم کھائیں گے
اے ایماندارو! اﷲ تعالیٰ سے ڈرو اور جو سود باقی رہ گیا ہے وہ چھوڑ دو اگر تم مومن ہو(یہاں شرط لگائی کہ اگر مومن ہو تو سود کو چھوڑ دو اور اگر نہیں چھوڑو گے تو مومن نہیں رہو گے)
اگر تم نے ایسا نہیں کیا (اسلام کے اقتصادی نظام کو سود سے پاک نہ کیا) تو تمہارے لیے اﷲ تعالیٰ اور اس کے رسول (علیہ الصلوٰۃ والسلام) کی طرف سے اعلان ِ جنگ ہے، اگر توبہ کر لو گے تو تم کو اپنی اصل رقم ملے گی، نہ تم کسی سے زیادتی کرو اور نہ تم پر زیادتی ہو
اور اگروہ(مقروض) تنگ دست ہو تو اسے گشادگی تک مہلت دو اور اگر تم رقم نہ لو تو وہ تمہارے لیے بہتر ہے اگر تم جانو
اور اس دن سے ڈرو جس میں تم اﷲ تعالیٰ کی طرف لوٹ کر جائو گے، پھرہرجان کو اس کی کمائی کا پورا پورا بدلہ دیا جائے گا اور ان پر ظلم و زیادتی نہیں کی جائے گی
اے ایمان والو! اگرتم ایک مقررہ مدت تک ایک دوسرے کو قرض دو تو اسے لکھ لیا کرو، اورلکھنے والا تمہارے درمیان عدل و انصاف سے لکھے، اور لکھنے سے انکار نہ کرے جیسے اﷲ تعالیٰ نے اسے سکھایا ہے تو وہ لکھ دے، اور لکھوائے وہ شخص جس کے ذمہ حق (قرضہ) ہے اور اپنے اﷲ سے ڈرے جو اس کاپروردگار ہے اور رقم میں کمی بالکل نہ کرے، پھر وہ شخص جس پر قرض ہے بے عقل ہے یا کمزور ہے اور خود نہ لکھوا سکتا ہو تو اس کا ولی (سر پرست)  انصاف سے لکھائے اور مَردوں میں دو گواہ بنا لو اگر دومَرد نہ ہوں تو ایک مَرد اور دو عورتیں بنا لو یہ گواہ ایسے ہونے چاہئیں جنہیں تم اپنے لیے بطور گواہ پسند کرتے ہو، اگر ایک عورت کو یاد نہ رہے تو دوسری اسے یاد کرائے، گواہ انکار نہ کریں جب انہیں بلایا جائے اور لکھنے سے خواہ رقم تھوڑی ہو یا زیادہ اس کی مقررہ میعاد تک لکھنے سے اکتاؤ نہیں، یہ تحریر انصاف قائم کرنے کے لیے اﷲ تعالیٰ کے نزدیک بہت مفید ہے اور اس سے گواہی بہت محفوظ رہتی ہے اس آسان طریقے سے تم شک سے بچ جاؤ گے، اگر یہ سودا دست بدست ہے جس کا تم آپس میں لین دین کر رہے ہو (تو اس صورت میں) تم پر کچھ حرج نہیں اگر اسے نہ لکھو۔ جب خرید و فروخت کرو تو گواہ بنا لو لکھنے والے کو اور گواہ کو کوئی ضرر نہ دیا جائے اگر تم نے ایسا کیا تو یہ نافرمانی ہو گی، اﷲ تعالیٰ سے ڈرتے رہا کرو اﷲ تعالیٰ تمہیں (آداب ِ معاشرت) سکھاتا ہے اور اﷲ تعالیٰ ہر چیز کو خوب جاننے والا ہے
اگر تم سفر میں ہو اور تمہیں لکھنے والا نہیں مل سکتا تو ایسی چیز رہن دے دو جس کا اسے قبضہ بھی دے دو اگر تمہیں ایک دوسرے پر اعتبار ہے تو جس پر اعتبار کیا گیا ہے وہ امانت واپس کرے اوراپنی تربیت فرمانے والے اﷲ تعالیٰ سے ڈرے، اور شہادت کو نہ چھپاؤ جو شہادت چھپاتا ہے اس کا دل گنہگار ہوتا ہے،جو تم عمل کرتے ہو اﷲ تعالیٰ اسے خوب جانتا ہے
جو کچھ آسمانوں اور زمین میں ہے اﷲ تعالیٰ کا ہے، جو تمہارے دلوں میں ہے اسے ظاہر کرو یا اسے چھپا لو اﷲ کریم تم سے اس سلسلے میں حساب لے گاپھر جسے چاہے گا بخش دے گا اور جسے چاہے گا عذاب میں مبتلا فرمائے گا،اور اﷲ تعالیٰ ہر چیز پر قادر ہے
رسول(علیہ الصلوٰۃ والسلام)اس پر ایمان لائے(تصدیق کی) جو ان پر پروردگار کی طرف سے اتارا گیااور ایمان والے لوگ بھی اس پر ایمان لائے، ان میں سے ہر ایک اﷲ تعالیٰ پر، فرشتوں پر، اﷲ تعالیٰ کی کتابوں پر اور رسولوں پر ایمان لایا، (وہ کہتے ہیں) کہ ہم اﷲ تعالیٰ کے رسولوں میں سے کسی کے درمیان تفریق نہیں ڈالتے، اور وہ بولے اے اﷲ! ہم نے بات سنی اور مان لی، اے ہمارے پروردگار! ہم تجھ سے معافی چاہتے ہیں،اور ہم نے تو تیری طرف ہی واپس آنا ہے
اﷲ تعالیٰ کسی جان کو اس کی طاقت سے بڑھ کر تکلیف نہیں دیتا، اس جان کے لیے ہے جو اس نے کمایا اور جو اس نے برا عمل کیا اسی کے خلاف ہے، اے ہماری تربیت فرمانے والے!اگر ہم بھول جائیں یا غلطی کر بیٹھیں تو ہمارا مواخذہ نہ فرما، اے ہمارے پالنہار! ہم پر وہ بوجھ نہ رکھ جیسا پہلے لوگوں پر تو نے رکھا، اے ہمارے پروردگار! ہم سے وہ شے نہ اٹھوا جس کے اٹھانے کی ہم میں طاقت نہیں ہے، اور تو ہمیں معاف فرما دے!اور ہمیں بخش دے اور ہم پر رحم فرما! تو ہی ہمارا کارساز اور مولیٰ ہے، تو ہمیں کافر قوم پر فتح عطا فرما