محبوب(صلی اﷲ تعالیٰ علیک وسلم)! آپ سے یہ لوگ غنیمت کے بارے میں پوچھتے ہیں فرمادیجئے کہ غنیمتیں اللہ تعالیٰ اور رسول (علیہ الصلوٰۃ والسلام)کے لیے ہیں تم اللہ تعالیٰ سے ڈرواور آپس میں اصلاح رکھو،اللہ تعالیٰ اور اس کے رسول(علیہ الصلوٰۃ والسلام) کی اطاعت کرو اگر تم صاحب ِایمان ہو
مومن وہ ہیں کہ جب اللہ تعالیٰ کا ذکرہو تو ان کے دلوں پر خوف چھا جاتا ہے اور جب ان کے سامنے اللہ تعالیٰ کی آیتیں پڑھی جاتی ہیں تو ان کا ایمان بڑھ جاتا ہے اور وہ اللہ تعالیٰ پر توکل کرتے ہیں
یہ وہ لوگ ہیں جو نماز قائم رکھتے ہیں اور اﷲ تعالیٰ کی راہ میں وہ رزق خرچ کرتے ہیں جو ہم نے انہیں عطا فرمایا ہے
یہی تو حق اور سچ کے مومن ہیں ربّ ِکریم کے ہاں ان کے درجے ہیں اوراللہ تعالیٰ کی طرف سے مغفرت اور کریمانہ رزق بھی ہے
محبوب (صلی اﷲ تعالیٰ علیک وسلم)! جس طرح آپ کو حق اور سچ کے ساتھ اپنے گھر سے آپ کے رب نے نکالا یقینا مومنوں کا ایک گروہ اسے ناپسند کررہاتھا
وہ حق کے بارے میں بحث کررہے تھے جبکہ حق واضح ہوگیا گویا انہیں موت کی طرف چلایا جارہا ہے اور وہ اسے دیکھ رہے ہیں
ورجب اللہ تعالیٰ تمہارے ساتھ وعدہ فرمارہا تھا کہ دو گروہوں سے ایک گروہ تمہارے لیے ہے اور تمہاری خواہش یہ تھی کہ جو شان وشوکت والے نہیں ہیں وہ تمہارے لیے ہوں اوراللہ تعالیٰ چاہتاتھا کہ اس کے کلمات کی وجہ سے حق کھل جائے اور کافروں کی جڑ کٹ جائے
تا کہ اللہ تعالیٰ حق کو حق ثابت کردے اور باطل کو باطل کردے خواہ مجرم اس بات کو نا پسند کریں
جب تم اپنے ربّ ِکریم سے فریاد کررہے تھے اس نے تمہاری فریاد پوری کی، فرمایا میں تمہاری ایک ہزار فرشتوں سے جو لگاتار اتریں گے امداد دوں گا
اللہ تعالیٰ نے یہ تو صرف بشارت دی تاکہ تمہارے دل مطمئن ہو جائیں مدد تو اﷲ تعالیٰ کی طرف سے ہوتی ہے یقینا اﷲ تعالیٰ بڑاغالب اور بڑی حکمت والا ہے
جب تمہیں اونگھ نے ڈھانپ لیا یہ تسکین کے لیے تھی ،اللہ تعالیٰ نے آسمان سے تم پر پانی اتار دیا تاکہ تم اس سے طہارت کر لو اور شیطان کی نجاست دور ہوجائے، تمہارے دل مضبوط ہوجائیں اور تم ثابت قدم ہو جائو
محبوب (صلی اﷲ تعالیٰ علیک وسلم)! یاد فرمائیے جب آپ کا پروردگار فرشتوں کو یہ حکم دے رہا تھا کہ میں تمہارے ساتھ ہوںصاحب ِ ایمان لوگوں کو ثابت قدم رکھو میں کافروں کے دل میں رعب ڈال دوں گا ان کی گردنیں اُڑائو اور ان کے ہرجوڑ کو الگ کر کے کاٹ دو
یہ اس لیے ہے کیونکہ وہ اللہ تعالیٰ اور رسول( علیہ الصلوٰۃ والسلام) کے نافرمان ہیں اورجو اللہ تعالیٰ اور رسول(علیک الصلوٰۃ والسلام) کا نافرمان ہوتا ہے تو بیشک اللہ تعالیٰ سخت گرفت والا ہے
بات یہ ہے کہ مقررہ عذاب کو چکھو کافروں کے لیے آگ کا ہی عذاب ہے
اے ایماندارو!جب تم کافروں کو میدان جنگ میں ملو توجرات مندانہ انداز سے ملو ان کی طرف پشت مت پھیرو
اورجو ان کی طرف جنگ کے دن پیٹھ موڑ دیتا ہے ہاں وہ جنگ کا صرف پینترا بدل رہا ہو یا اپنی فوج کے ساتھ ملنا چاہتا ہو، تو وہ تو غضب میں آ گیا اس کا ٹھکانہ جہنم ہے جو بد ترین ٹھکانہ ہے
(اے صحابہ) تم نے انہیں نہیں مارا انہیں تو اﷲ تعالیٰ نے مارا ہے محبوب(صلی اﷲ تعالی علیک وسلم) آپ نے ایک مٹھی نہیں پھینکی جبکہ آپ پھینک رہے تھے وہ تو اﷲتعالیٰ نے پھینکی ہے تاکہ اللہ کریم مومنوں کو اپنی طرف سے اچھے انعامات سے نوازے بیشک اللہ تعالیٰ سننے والااور وسیع علم والا ہے
یہ بات توہوچکی یقین رکھو کہ اللہ تعالیٰ کافروں کی چالوں کو رسوا کردے گا
اگر تم فیصلہ چاہتے تھے تو فیصلہ تو آج آگیا ہے اگر تم رک جائو تو تمہارے لیے بہتر ہے، اے مکہ کے کافرو!اگر تم پھر پلٹ کے آئو گے تو ہم ایسی ہی جزاء دیں گے، تمہارے جتھے تمہیں کوئی  فائدہ نہیں دیں گے خواہ وہ جتنی بھی کثرت سے ہوں یقینا اللہ تعالیٰ مومنوں کے ساتھ ہے
اے ایماندارو! اللہ تعالیٰ اور اس کے رسول (علیہ الصلوٰۃ والسلام) کی اطاعت کرو اورجب بات سن رہے ہو تو نبی کی طرف پشت مت موڑو
تم ان لوگوں کی طرح نہ ہو جانا جنہوں نے کہا کہ ہم سن رہے ہیں حالانکہ وہ سن نہیں رہے تھے
یقیناً بد ترین جاندار اللہ تعالیٰ کے ہاں بہرے اور گونگےہیں جن میں عقل نہیں ہے
اوراگر اللہ تعالیٰ ان میں کوئی بھلائی پاتا تو انہیں ضرور بات سنا دیتا اور اگر اللہ تعالیٰ بات سنا دیتا تب بھی وہ پشت پھیر کے چلے جاتے
اے ایماندارو! اللہ تعالیٰ اور رسول (علیہ الصلوٰۃ والسلام) کی بات مانوجب رسول تمہیں اس شے کی طرف بلائے جو تمہیں زندگی دیتی ہے اور جان لو کہ اللہ تعالیٰ آدمی اور اس کے دل کے درمیان حائل ہوجاتا ہے اورتم اسی ذات کی طرف اکٹھے کیے جائو گے
اور فتنہ اور فساد سے بچو وہ صرف ظالموں کو خاص طور پر اپنی لپیٹ میں نہیں لیتا اور جان لو کہ اللہ تعالیٰ سخت گرفت والا ہے
تم یاد کرو جب تم تھوڑے اور ضعیف تھے اورملک( مکہ مکرمہ) میں تمہیں خوف تھا کہ لوگ تمہیں اچک کے لے جائیں گے پھر اللہ تعالیٰ نے تمہیں ( مدینہ طیبہ میں) پناہ دی اور اپنی فتح سے تمہاری تائید فرمائی اور تمہیں پاکیزہ رزق عطافرمایا تاکہ تم شکریہ ادا کرو
اے ایماندارو! اللہ تعالیٰ اور رسول( علیہ الصلوٰۃ و السلام) کے ساتھ خیانت نہ کرو اپنی امانتوں میں بھی تم خیانت نہ کرو یہ تمہیں معلوم ہے
یاد رکھو تمہارے مال اورتمہاری اولاد یں یہ آزمائشیں ہیں اور یقیناً اللہ کریم کے پاس ہی اجر ِعظیم ہے
اے ایماندارو! اگر تم اللہ تعالیٰ سے ڈرو گے تو تمہارے لیے ایک فیصلہ مقرر کردے گا تمہارے گناہوں کو ڈھانپ دے گا، تمہیں بخش دے گا اور اللہ تعالیٰ عظیم فضل والا ہے
اے محبوب (صلی اﷲ تعالیٰ علیک وسلم)!یاد کرو جب کافر تمہارے لیے چالیں چل رہے تھے، وہ یا تو آپ کو قید کرنا چاہتے تھےیاقتل کرنا چاہتے تھے یا آپ(علیک الصلوٰۃ والسلام) کو اپنے شہر سے نکال دینا چاہتے تھے وہ تو چالیں چل رہے تھے اور اللہ کریم خفیہ تدبیریں فرمارہا تھا اوراللہ تعالیٰ سب سے بہتر تدبیر فرماتا ہے
اور جب ان کے سامنے ہماری آیتیں پڑھی جاتی ہیں توکہتے ہیں کہ ہم نے یہ بات تو سن لی اگر ہم چاہیں تو ایسا کہہ سکتے ہیں یہ توصرف پہلے لوگوں کی کہانیاں ہی ہیں
اور یاد کیجئے جب وہ کہہ رہے تھے کہ اے اللہ! اگر یہ تیری طرف سے حق ہے تو ہم پر آسمان سے پتھروں کی بارش کر یا درد ناک عذاب دیدے
محبوب(صلی اﷲ تعالیٰ علیک وسلم)! اللہ تعالیٰ انہیں عذاب دینے والا نہیں جب تک آپ ان کے اندر موجود ہیں اور  جب تک ان میں استغفار کرنے والے لوگ بھی موجود ہوں گے تو اﷲ تعالیٰ عذاب نہیں دے گا
(اب جب آپ علیک الصلوٰۃ والسلام مکہ چھوڑ چکے ہیں) تو اللہ تعالیٰ انہیں کیوں عذاب نہ دے جبکہ وہ حرمت والی مسجد(یعنی مسجد حرام) سے لوگوں کو روک رہے ہیں حالانکہ وہ اس کے ولی نہیں ہیں اس کے ولی تو وہی لوگ ہیں جو پرہیز گار ہیں ان کی اکثریت اس بات کو جانتی نہیں ہے
ان کی نماز(صرف یہ تھی) کہ بیت اللہ کے پاس سیٹیاں اور تالیاں بجاتے تھے جس عذاب کا انکار کرتے تھے اب اسے چکھو
یقیناً جن لوگوں نے کفر کیا ہے وہ راہِ خدا سے روکنے کے لیے اپنے مال خرچ کر دیں گے جب ان کے مال ختم ہو جائیں گے تو ان کے دل میں حسرت رہے گی پھر وہ شکست کھا جائیں گے ، اور جو کافر ہیں وہ جہنم کی طرف اکٹھے کر کے ہانکے جائیں گے
یہ اس لیے تاکہ اﷲ تعالیٰ خبیث اور طیب کو الگ الگ کردے پھر سب خبیث ایک دوسرے کے اوپر اکٹھا کرکے ڈھیر بنادیا جائے گا اور سارے کا سارا جہنم میں ڈال دیا جائے گا یہی لوگ خسارے والے ہیں
آپ (علیک الصلوٰۃ والسلام) کافروں کو فرمادیں اگر وہ باز آجائیں تو جو پہلے ہوچکاوہ معاف کردیا جائے گااور اگر وہ اپنی عادات کو دھرائیں گے تو ہمارا طریقہ پہلے لوگوں کے ساتھ گزرچکا ہے
اے مسلمانو! ا ن سے اس وقت تک لڑوکہ فساد ختم ہو جائے اور دین سارے کا سارا اللہ تعالیٰ کا ہوجائے پھر اگر وہ باز آجائیں تو یقینا اللہ تعالیٰ جو وہ کرتے ہیں اسے خوب دیکھتا ہے
اور اگر وہ منہ پھیر جائیں تو جان لو کہ یقینا اللہ تعالیٰ ہی تمہارا کارساز ہے وہ اچھا کار ساز اور بہت اچھا مدد گار ہے
تمہیں معلوم ہونا چاہئے کہ جو چیز تمہیں غنیمت میں ملے یقینا اس کا پانچوں حصہ اﷲ تعالیٰ اور رسول(علیہ الصلوٰۃ والسلام) کے لیے اور رسول( علیہ الصلوٰۃ والسلام ) کے قریبی رشتہ داروں ، یتیموں، مسکینوں اور مسافروں کے لیے ہے اگر تم اﷲ تعالیٰ پر ایمان رکھتے ہو اور اس پر بھی تمہارا ایمان ہو جو ہم نے اپنے مخصوص بندے(صلی اﷲ تعالیٰ علیہ وسلم) پر فیصلہ کن دن نازل کیا تھا جب دو گروہ( بدر میں )  آپس میں لڑے تھے اور اﷲ تعالیٰ ہر چیز پر قادر ہے
جب تم وادی کے قریب والے کنارے پر اور کافر دور والے کنارے پر تھے اور (تجارت والا) قافلہ تمہارے نیچے والی سمت میں تھا اگر تم ایک دوسرے سے وعدہ بھی کرتے تو تم آپس میں پھر بھی باہم اختلاف کرتے، اﷲ تعالیٰ ایسے کام کا فیصلہ فرماتا ہے جس نے ہو کے رہنا ہے تاکہ جو ہلاک ہو وہ دلیل کے ساتھ ہلاک ہو اور زندہ رہے تو دلیل سے زندہ رہے اور یقینا اﷲ تعالیٰ سننے والا علم والا ہے
محبوب(صلی اﷲ تعالیٰ علیک وسلم)! جب اﷲ تعالیٰ خواب میں آپ کو کافروں کا لشکر قلیل تعداد میں دکھا رہاتھا اگر وہ زیادہ نظر آتے تو مسلمانو تمہارے دلوں میں بزدلی آ جاتی اور معاملے میں تم جھگڑنے لگتے لیکن اﷲ تعالیٰ نے بچا لیا یقینا وہ سینے کے بھیدوں کو جاننے والا ہے
اے صحابہ جب اﷲ تعالیٰ تمہاری آنکھوں میں کافر کم دکھا رہا تھا جب تم باہم ٹکڑائے اور ان کی آنکھوں میں تمہیں کم دکھا رہا تھا تاکہ اﷲ تعالیٰ اس کام کا فیصلہ فرما دے جو ہو چکا تھا اور معاملات تو اﷲ تعالیٰ کی طرف ہی پلٹ کے جاتے ہیں
اے ایماندارو! جب تم کسی مخالف گروہ سے ملو تو ثابت قدم رہو اور اللہ تعالیٰ کو کثرت سے یاد کرو تاکہ تمہیں فلاح ملے
اورتم اللہ تعالیٰ اور اس کے رسول(علیہ الصلوٰۃ والسلام) کی اطاعت کرو آپس میں نہ جھگڑو پھر تم بزدل ہوجائوگے اور تمہاری دھاک اکھڑ جائے گی صبر کرو یقیناً اللہ تعالیٰ صبر کرنے والوں کے ساتھ ہے
اوران لوگوں کی طرح نہ بننا جو اپنے گھروں سے ناز اور دکھلاوے کے لیے نکلے تھے اور وہ اللہ تعالیٰ کے راستےسے لوگوں کو روکتے تھے اوران کے عمل کو اللہ تعالیٰ گھیرنے والا تھا
اورجب شیطان نے ان کے اعمال مزین کرکے انہیں دکھا ئے اور کہنے لگا آج تم پر کوئی گروہ بھی غالب نہیں آسکتا میں تمہارا ساتھی ہوں جب دونوں گروہ ایک دوسرے کے سامنے آئے تو وہ ایڑیوں کے بل الٹا پلٹا اور کہنے لگا بیشک میں تم سے بَری ہوں یقینا مجھے تو وہ کچھ دکھائی دے رہا ہے جو تم نہیں دیکھتے بیشک میں اللہ تعالیٰ سے ڈرتا ہوں اور اللہ تعالیٰ کی گرفت بہت ہی سخت ہے
جب منافق اور دلوں کی بیماری کے مریض کہہ رہے تھے کہ ان لوگوں(مسلمانوں)کو اپنے دین پر بہت ہی ناز اور غرور ہے اور جو اللہ تعالیٰ پر بھروسہ کرتا ہے تو بیشک اللہ تعالیٰ بہت غالب اور حکمت والا ہے
اے مخاطب! کاش تو دیکھے جب کافروں کی جان نکالتے ہوئےفرشتے کافروں کے چہروں اور پشتوں پر مارتےہیں اور کہتے ہیں جلنے کا عذاب چکھو
یہ تمہارے ہاتھوں کی پہلے بھیجی ہوئی کمائی ہے اللہ تعالیٰ تو بندوں پر زیادتی نہیں فرمایا کرتے
جس طرح فرعونیوں اور پہلے لوگوں کا بھی دستور تھا کہ وہ اللہ تعالیٰ کی آیات کا انکار کرتے تھے تو اللہ تعالیٰ نے انہیں گناہوں کی وجہ سے پکڑ لیا، یقینا اللہ تعالیٰ بہت قوی اور سخت گرفت والا ہے
یہ اس لیے ہے کہ اللہ تعالیٰ کسی قوم پر جو نعمت کرتا ہے اسے تبدیل نہیں فرماتا یہاں تک کہ وہ اپنے اندر کی باتیں نہ بدل ڈالیں یقیناً اللہ تعالیٰ خوب سننے اور بہت جاننے والا ہے
فرعونیوں کا بھی دستور تھا اور ان سے پہلے لوگ بھی ایسا ہی کرتے تھے کہ انہوں نے اپنے ربّ کریم کی آیات کو جھٹلادیا سوہم نے انہیں ان کے گناہوں کی وجہ سے ہلاک کردیا اور آل ِفرعون کو ہم نے غرق کردیا یہ سب لوگ ظالم تھے
یقیناً  کافر اﷲ تعالیٰ کے نزدیک بدترین جانور ہیں جو ایمان نہیں رکھتے
جن سے آپ نے عہد فرمایا پھر انہوں نے اپنا عہد ہر دفعہ توڑ دیا اور انہیں اللہ تعالیٰ کا خوف نہیں ہے
محبوب(صلی اﷲ تعالیٰ علیک وسلم)!اب اگر آپ انہیں جنگ میں پا لیں تو ان کی وجہ سے پچھلوں کو بکھیر دیں تاکہ وہ نصیحت حاصل کریں
اور اگر آپ کو کسی قوم سے خیانت کا خوف ہو  تو ان کا عہدبرابری کے طور پر ان کی طرف پھینک دیں یقینا اللہ تعالیٰ خیانت کاروں کو پسند نہیں فرماتا
کافریہ خیال نہ کریں کہ وہ ہم سے آگے نکل گئے ہیں وہ یقینا  ہم سے آگے نہیں نکل سکتے
جو کچھ تمہاری طاقت میں ہے کافروں کے لیے تیار رکھو ہرقسم کی قوت اور گھوڑے بھی پال کے رکھوان کی وجہ سے تم اپنے اور اللہ تعالیٰ کے دشمنوں کو ڈرائو، کچھ اور بھی ہیں جو ان کے بعد آنے والے ہیں تم انہیں نہیں جانتے اللہ تعالیٰ انہیں جانتا ہے جو چیز بھی تم راہ ِخدا میں خرچ کرتے ہو وہ پوری کی پوری تمہیں دی جائے گی اور تم سے زیادتی نہیں ہوگی
اوراگر وہ صلح کی طرف مائل ہوں تو محبوب(صلی اﷲ تعالیٰ علیک وسلم)! آپ بھی صلح فرمالیں اور اللہ تعالیٰ پر بھروسہ کریں یقینا ًوہ خوب سننے والابڑے علم والا ہے
اگر وہ چاہیں کہ آپ کو دھوکہ دیں تو یقینا ًاللہ کریم آپ(علیک الصلوٰۃ والسلام) کے لیے کافی ہے وہ وہی ذات پاک تو ہے جس نے آپ کی اپنی مدد اور مومنوں کے ذریعے تائید فرمائی
اللہ تعالیٰ نے مسلمانوں کے دلوں میں الفت ڈال دی اگرجو کچھ زمین میں ہے سارے کا سارا آپ خرچ کر دیتے تو ان کے دل میں الفت نہیں ڈال سکتے تھے لیکن اللہ تعالیٰ نے تو الفت پیدا فرمادی بیشک وہ بڑاغالب اور حکمت والا ہے
اے نبی(صلی اﷲ تعالیٰ علیک وسلم) اللہ تعالیٰ اور یہ مومن جو آپ کے پیچھے پیچھے چل رہے ہیں آپ کے لیے کافی ہیں
اے نبی(صلی اﷲ تعالیٰ علیک وسلم)! مومنوں کو جہاد کے لیے آمادہ فرمائیے اگر ان میں سے بیس صبر والے ہوں تو وہ دو سو پر غالب آجائیں گے اور اگر ان میں ایک سو ہوں تو وہ ہزار کافروں پر غالب آجائیں گے کافر تو ایک ناسمجھ قوم ہے
اب اللہ تعالیٰ نے تم پر تخفیف کردی ہے اور تمہارے اندر جو کمزوری آگئی ہے اللہ تعالیٰ اسے جانتا ہے اگر تم میں سو صبر والے ہوں تو وہ دو سو پر غالب آجائیں گے اور اگر ہزار ہوں تو وہ اﷲ تعالیٰ کے حکم سے دو ہزار پر غالب آجائیں گے اور اللہ تعالیٰ صبر کرنے والوں کے ساتھ ہے
کسی نبی کے لیے یہ مناسب نہیں کہ اس کے پاس قیدی ہوں یہاں تک کہ وہ زمین میں اپنا اقتدار قائم فرمالیں،تمہارا (تم لوگوں کا) تو دنیا کےمال و اسباب کا ارادہ تھا اور اللہ تعالیٰ آخرت کو چاہتا ہے اور اللہ تعالیٰ خوب غالب اوربڑا حکمت والا ہے
اگر اللہ تعالیٰ کی طرف سے سابقہ تحریر نہ ہوتی تو جو کچھ تم نے لیا ہے اس کے بدلے میں تمہیں شدید عذاب ہوتا
جو تمہیں غنیمت ملے وہ حلال اور پاک ہے کھا لواللہ تعالیٰ سے ڈرویقینا اللہ تعالیٰ بڑا بخشنے والاسدا رحم فرمانے والا ہے
اے نبی(صلی اﷲ تعالیٰ علیک وسلم) !جو آپ کے ہاتھ میں قیدی ہیں آپ (علیک الصلوٰۃ والسلام)انہیں فرمادیں کہ اللہ تعالیٰ کے سامنے یہ بات ہے کہ اگر تمہارے دلوں میں بہتری ہے تو جو تم سے لیا گیا ہے اس سے زیادہ بہتر مال مل جائے گااور اللہ تعالیٰ تمہیں بخش دے گااللہ تعالیٰ بڑا بخشنے والا سدارحم فرمانے والا ہے
اگر یہ لوگ آپ ( علیک الصلوٰۃ والسلام) کے ساتھ خیانت کا برتائو کرنا چاہتے ہیں تو یہ اللہ تعالیٰ سے پہلے بھی خیانت کرچکے ہیں اللہ کریم نے آپ کو ان پر گرفت دیدی اللہ تعالیٰ خوب علم و حکمت والا ہے
یقیناً جو لوگ ایمان لائے ، ہجرت کی، اپنے مالوں اور جانوں سے راہ ِخدا میں جہاد کیا، اور جن لوگوں نے انہیں اپنے ہاں پناہ دی اور ان کی مدد کی یہ ایک دوسرے کے وارث ہیں اور وہ لوگ جو ایمان تو لائےلیکن ہجرت نہیں کی تو تمہاری وراثت میں سے انہیں جب تک ہجرت نہ کریں کچھ نہیں ملے گا البتہ وہ دین کے بارے میں تم سے مدد چاہیں تو تم نے انہیں مدد دینی ہے ہاں وہ قوم جس سے تمہارا معاہدہ ہے تو پھر نہیں اوراللہ تعالیٰ جو تم عمل کرتے ہوخوب دیکھتا ہے
اورکافر ایک دوسرے کے وارث اور ساتھی ہیں اگر تم ایسا نہیں کرو گے تو زمین میں فتنہ اور بہت بڑا فساد ہو گا
اور وہ لوگ جو ایمان لائے اور ہجرت کی اور اللہ تعالیٰ کی راہ میں جہاد کیا اور جن لوگوں نے انہیں پناہ دی اور امداد کی یہ حق اور سچ کے مومن ہیں ان کے لیے بخشش بھی اور کریمانہ رزق بھی ہے
اور جو ان کے بعد ایمان لائے اور ہجرت کی اور ان کے ساتھ مل کے جہاد کیا وہ بھی ان کے ساتھی  ہیں اورجن کی آپس میں رشتہ داریاں ہیں وہ اﷲ تعالیٰ کے حکم سے ایک دوسرے کے زیادہ حقدار ہیں بے شک اللہ تعالیٰ ہر چیز کو خوب جانتا ہے