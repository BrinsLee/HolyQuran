جن لوگوں نے کفر کیا اور اﷲتعالیٰ کے راستے سے روکا اﷲ تعالیٰ نے ان کے اعمال ضائع فرما دیئے ہیں
اور جو لوگ ایمان لائے اورباصلاحیت عمل کیے اور اس پر بھی ایمان لائے جو مصطفی(علیہ الصلوۃو السلام) پر نازل فرمایا گیا اور وہ ان کے رب کی طرف سے حق ہے اﷲ تعالیٰ نے ان کے گناہ مٹا دیئے اور ان کے حال کی اصلاح فرما دی
یہ اس لیے ہے کہ جن لوگوں نے کفر کیا انہوں نے باطل کی پیروی کی اور جو ایمان لائے انہوں نے اپنے پروردگار کی طر ف سے حق کی پیروی کی اﷲ تعالیٰ اسی طرح لوگوں کے سامنے ان کے احوال کو پیش فرماتا ہے
( مسلمانو)! جب تم کافروں سے ٹکڑائو تو ان کی گردنیں اُڑائو جب تم اچھی طرح جنگ میں غالب آ جائو تو انہیں رسیوں سے باندھ دو پھر یا تو اس کے بعد انہیں احسان کر کے یا فدیہ لے کے چھوڑ دو یہاں تک کہ جنگ اپنے ہتھیار پھینک دے بات یہی ہے اگر اﷲ تعالیٰ چاہتا تو ان سے خود بدلہ لے لیتا لیکن اﷲ تعالیٰ تمہیں ایک دوسرے سے آزماتا ہے توجو لوگ اﷲ تعالیٰ کے راستے میں شہید کر دیئے جاتے ہیں اﷲ تعالیٰ ان کے اعمال کو رائیگاں نہیں جانے دیتا
وہ انہیں راہ ِ حق دکھاتا ہے اور انکے حال کی اصلاح فرماتا ہے
انہیں جنت میں داخل فرماتا ہے جس کی پہچان انہیں پہلے کر ا دی ہے
اے ایماندارو! اگر تم دین ِ خداوندی کا راستہ لو گے تو اﷲ تعالیٰ تمہاری مدد فرمائے گا اور تمہیں ثابت قدم رکھے گا
اور جو کافر ہیں ان کے لیے تو منہ کے بل گرنا ہے اور ان کے اعمال تو کھو جائیں گے
یہ اس لیے ہے کہ جو اﷲ تعالیٰ نے اتارا ہے انہوں نے اسے ناپسندیدہ سمجھا تو اﷲ تعالیٰ نے ان کے اعمال ضائع کر دیئے
کیا وہ زمین میں نہیں چلتے تاکہ دیکھیں ان سے پہلے لوگوں کا انجام کیا ہوا اﷲ تعالیٰ نے ان پر ہلاکت ڈال دی اور کافروں کے لیے ایسی ہی مثالیں ہوتی ہیں
یہ اس لیے ہے کہ اﷲ تعالیٰ مولیٰ ہے ایمانداروں کا اور کافروں کا کوئی مولیٰ نہیں ہے
بیشک اﷲ تعالیٰ ان لوگوں کو جو ایمان لائے اور صلاحیت والے عمل کیے ان جنتوں میں داخل فرمائے گا جن کے نیچے نہریں بہتی ہیں، اورجو کافر ہیں وہ اس دنیا میں فائدہ اٹھاتے ہیں اور جانوروں کی طرح کھاتے ہیں آگ ان کا ٹھکانہ ہے
بہت ساری آبادیاں تھیں جو قوت میں اس آبادی سے بڑھ کر تھیں جس آبادی میں انہوں نے آپ کو رہنے نہیں دیا ہم نے انہیں ہلاک کر دیا تو ان کا کوئی مددگار نہ ہوا
تو کیا وہ آدمی جو اپنے رب کی طرف سے واضح راستے پر ہو اس آدمی جیساہو سکتا ہے جس کے برے اعمال اس کے سامنے مزین ہو گئے ہوں اور وہ اپنی خواہشات کی پیروی کر رہے ہوں
اس جنت کی مثال جس کا وعدہ پرہیزگاروں سے ہواہے اس میں تو پانی کی نہریں ہیں جن کا پانی متغیر نہیں ہوتا اور دودھ کی بھی نہریں ہیں جن کا ذائقہ نہیں بدلتا اور شراب کی نہریں ہیں جو پینے والوں کے لیے بڑی مزیدار ہیں اورشہد کی صاف اور شفاف نہریں ہیں اور ان جنتوں میں ہر قسم کے پھل ہیں اور رب کی طرف سے مغفرت ہے، کیا وہ اس آدمی کی طرح ہو سکتے ہیں جو آگ میں ہمیشہ رہ رہا ہے اور جنہیں ابلتا پانی پلایا جائے گا جو ان کی انتڑیاں کاٹ دے گا
ان میں سے کچھ ایسے ہیں جو آپ کی طرف کان لگا تے ہیں جب آپ کے پاس سے نکلتے ہیں تو وہ اہل علم کو کہتے ہیں انہوں نے ابھی کیا فرمایا ہے یہ وہ لوگ ہیں جن کے دلوں پر اﷲ تعالیٰ نے مہر لگا دی ہے اور وہ اپنی خواہشات کے پیروگار ہیں
اور وہ لوگ جو راہ ِ ھدایت پر چلتے ہیں ان کی ہدایت تو اور بڑھتی ہے اﷲ تعالیٰ انہیں تقویٰ عطا فرماتا ہے
 وہ تو صرف قیامت کا انتظار کر رہے ہیں کہ وہ اچانک ان پر آ جائے گی اس کی نشانیاں تو آ چکی ہیں ان کی سمجھ کا کیا فائدہ ہوگا جب قیامت ان کے سامنے آ جائے گی
محبوب (صلی اﷲ تعالیٰ علیک وسلم)آپ کے علم میں ہے کہ اﷲ تعالیٰ کے بغیر کوئی معبود نہیں تو جو آپ پر الزام ہیں اﷲ تعالیٰ سے انہیں مٹانے کی التجا فرمائیں مومن مردوں اور مومن عورتوں کے لیے بھی معافی طلب فرمائیں اﷲ تعالیٰ تمہارے چلنے پھرنے اور تمہارے ٹھکانوں کو جانتا ہے
اور ایمانداروں نے کہا کوئی سورت کیوں نازل نہ فرمائی گئی اور جب ایک پختہ سورت اتاری گئی اور اس میں قتال کا ذکر آیا محبوب( صلی اﷲ تعالیٰ علیک وسلم)! آپ نے ملاحظہ فرمایا جن کے دل میں بیماری ہے وہ آپ کی طرف یوں دیکھتے ہیں جیسے موت سے غشی کھانے والا دیکھتا ہے ان کے لیے بہتر ہے
کہ وہ اطاعت کرتے اور معروف بات کی طرف پلٹتے پھر جب بات پختہ ہو جائے گی تو اگر وہ اﷲ تعالیٰ سے سچ بولتے تو ان کے لیے بہتر ہوتا
کیا یہ قریب ہے اگر تمہیں حکومت دے دی جائے تو تم زمین میں فساد مچائو اور اپنے قرابت داروں سے قطع تعلقی کر لو گے
یہی وہ لوگ ہیں جن پر اﷲ تعالیٰ نے لعنت اتاری ہے انہیں بہرہ بنایا ہے اور ان کی آنکھوں کو اندھا کر دیا ہے
کیا وہ قرآن میں غور نہیں کرتے یا ان کے دلوں پر (برے اعمال کے) قفل لگے ہوئے ہیں
یقینا ًجو لوگ ہدایت کے واضح ہونے کے بعد الٹے پائوں پلٹ گئے شیطان نے انہیں بہکایا ہے اور انہیں ڈھیلے ڈھیلے وعدے دیئے ہیں
یہ اس لیے ہے کہ انہوں نے ان لوگوں سے کہا جو اﷲ تعالیٰ کی نازل کردہ کتاب کو نا پسند کرتے ہیں کہ ہم کچھ معاملات میں تمہاری بات مان لیں گے اور اﷲ تعالیٰ ان کے بھیدوں کو جانتا ہے
اس وقت ان کی کیا حالت ہو گی جب فرشتے ان کے چہروں اور پشتوں پر چوٹیں لگا رہے ہوں گے
یہ اس لیے ہے کہ انہوں نے اس شے کی پیروی کی جس سے اﷲ تعالیٰ ناراض ہو گیا تو اﷲ تعالیٰ نے ان کے اعمال ضائع کر دیئے
کیا ان لوگوں کا خیال ہے؟ جن کے دلوں میں مرض ہے کہ اﷲ تعالیٰ ان کے کینے ظاہر نہیں فرمائے گا
محبوب(صلی اﷲ تعالیٰ علیک وسلم)!اگر ہم چاہیں تو آپ کو سارے ہم دکھا دیں آپ ان کے چہروں سے پہچانتے ہیں اورآپ ان کی بات کی ادائیگی کی وجہ سے بھی جانتے ہیں اﷲ تعالیٰ ان کے اعمال جانتا ہے
اورہم لازماً تمہاری آزمائش کریں گے تاکہ کھل کر سامنے آ جائیں جو تم میں سے مجاہد اور صبر کرنے والے ہیں اور ہم تمہاری خبروں کو بھی جانچ لیں گے
یقینا جو لوگ کافر ہوئے اور اﷲ تعالیٰ کے راستے سے روکا اورہدایت واضح ہونے کے بعد رسول کی نافرمانی کی وہ اﷲ تعالیٰ کا کچھ نہیں بگاڑ سکتے اﷲ تعالیٰ ان کے اعمال کو غارت فرما دے گا
اے ایماندارو! تم اﷲ تعالیٰ کی اطاعت کرو اور رسول کی اطاعت کرو اور اپنے اعمال ضائع نہ کرو
یقینا جن لوگوں نے کفر کیا اور اﷲ تعالیٰ کے راستے سے روکا اور کفر کی حالت میں ہی مر گئے اﷲ تعالیٰ انہیں ہر گز نہیں بخشے گا
پس تم سستی نہ کرو اور نہ انہیں صلح کی دعوتیں دو یقیناً تم ہی سر بلند ہو اور اﷲ تعالیٰ تمہارے ساتھ ہے اوروہ تمہارے اعمال میں نقصان پیدا نہیں فرمائے گا
دنیوی زندگی تو صرف کھیل کود کا نام ہے اگر تم ایمان لائو پرہیز گاری اختیار کرو تو اﷲ تعالیٰ تمہارے اجر تمہیں عطا فرمائے گا اور تم سے تمہارے مال نہیں مانگے گا
اگر وہ تم سے مال طلب فرمائے پھر وہ اصرار فرمائے تم بخل کرو تو تمہارے دل کی تنگی کا اظہار ہو جائے گا
تم ہی وہ لوگ ہو جنہیں بلایا جاتا ہے کہ راہ ِ خدا میں خرچ کرو تم میں سے کچھ تو وہ ہیں جو بخل کرتے ہیں اور جو بخل کرتا ہے وہ اپنی جان کو ہی نقصان پہنچاتا ہے اور اﷲ تعالیٰ توبے نیاز ہے اور تم محتاج ہو اگر تم منہ موڑو گے تو وہ کسی اور قوم کو تمہارے سوا تبدیل کر دے گا پھر وہ تمہاری طرح نہیں ہوں گے