الم
یہ حکمت والی کتاب کی آیتیں ہیں
جو حسن ِ عمل والوں کے لیے ہدایت اور رحمت ہیں
جو نماز قائم کرتے ہیں اور زکوۃ ادا کرتے ہیں اور آخرت پر یقین رکھتے ہیں
وہ اپنے رب کی طرف سے ہدایت پر ہیں اور وہی فلاح پانے والے ہیں
اورکچھ وہ لوگ ہیں جو بیہودہ باتوں کے خریدار ہیں تاکہ بغیر علم کے اللہ تعالیٰ کے راستے سے گمراہ کریں اور اُسے مذاق بنا دیں ا ُن کے لئے رسوا کن عذاب ہے
اورجب ایسے آدمی کے سامنے ہماری آیتیں پڑھی جاتی ہیں تو غرور کرتے ہوئے پیٹھ پھیر لیتا ہے گویا اس نے سنا ہی نہیں گویا اس کے کان بند ہیں آپ اسے دردناک عذاب کی خوشخبری دے دیں
یقیناً جو لوگ ایمان لائے اور با صلاحیت عمل کیے ان کے لیے نعمتوں والی جنتیں ہیں
وہ ان میں ہمیشہ رہیں گے،اللہ تعالیٰ کا وعدہ سچا ہے اور وہ غالب اور حکمت والا ہے
اُس نے آسمانوں کو ستونوں کے بغیر پیدا فرمایا ہے جنہیں تم دیکھ سکتے ہواور اس نے زمین میں پہاڑ ڈالے کہ تمہیں لے کے وہ کانپنے نہ لگ جائے اور اس میں ہر قسم کے جانور پھیلائے اور ہم نے بادلوں سے پانی اتارا تو ہم نے زمین میں اس سے شاندار جوڑے اگائے
یہ ہے اللہ تعالیٰ کی تخلیق مجھے دکھائو جو اس کے بغیر ہیں انہوں نے کیا پیدا کیا؟ بلکہ ظالم تو کھلم کھلا گمراہی میں ہیں
اورہم نے لقمان کو دانائی عطا فرمائی کہ تو اﷲ تعالیٰ کا شکر ادا کرے اورجو شکر کرتا ہے تووہ اپنی جان کے لیے کرتا ہے اور جو نا شکری کرتا ہے تو بے شک اﷲتعالیٰ غنی اور قابل ِ تعریف ہے
اوریاد فرمائیے جب لقمان اپنے بیٹے سے نصیحت کرتے ہوئے کہہ رہا تھا اے میرے بیٹے ! اﷲ تعالیٰ کا شریک نہ بنا بے شک شرک بڑا ظلم ہے
اورہم نے انسان کو والدین کے بارے میں وصیت کی اسے اس کی ماں نے اٹھائے رکھا کمزوری پر کمزوری کے ہوتے ہوئے اور اس کا دودھ چھڑانا دو سال کے بعد ہوا تو میرا اور والدین کا شکریہ ادا کر میری طرف ہی واپسی ہے
اگر وہ دونوں تیرے ساتھ جھگڑیں کہ میرا شریک ٹھہرا جس کا تجھے علم نہیں ہے توان کی فرماں برداری نہ کر لیکن دنیا میں معروف طریقے سے ان کے ساتھ رہ اور اس آدمی کے راستے پر چل جو میری طرف پلٹتا ہے پھر میری طرف تمہاری واپسی ہے میں تمہیں بتائوں گاجو تم عمل کرتے تھے
اے میرے پیارے بیٹے!اگر رائی کے دانے برابر بھی کسی چٹان میں آسمانوں یا زمین میں ہو اﷲ تعالیٰ اسے حاضر کر دے گا بے شک اﷲ تعالیٰ لطیف اور خبیر ہے
اے میرے پیارے بیٹے !تونماز قائم کر ،نیکی کا حکم دے اور بدی سے روک اور جو بھی تجھے تکلیف پہنچے صبر کر بے شک یہ ہمت کے کام ہیں
اور تو لوگوں کے سامنے اپنے رخسار کو ٹہڑا نہ کر اور زمین میں اکڑ کر نہ چل یقیناً اﷲ تعالیٰ ہر اِترانے والے اور بڑائی مارنے والے کو پسند نہیں فرماتا
اور اپنی چال میں میانہ روی اختیار کر اور اپنی آواز کوپست رکھ یقیناًان سب آوازوں سے بری گدھوں کی آواز ہے
کیا تم نے نہیں دیکھا کہ اﷲ تعالیٰ نے جو کچھ آسمانوں اور جو زمین میں ہے مسخر فرما دیا ہے اور تم پر ظاہری اور باطنی نعمتیں بہا دی ہیں اور کچھ لوگ ایسے ہیں جو اﷲ تعالیٰ کی ذات کے بارے میں علم، ہدایت اور روشن کتاب کے بغیر جھگڑتے رہتے ہیں
جب انہیں فرمایا جاتا ہے کہ جو اﷲ تعالیٰ نے اتارا ہے اس کی پیروی کرو تو وہ جواب دیتے ہیں ہم تو اس کی پیروی کریں گے جو ہمیں باپ دادے سے ملا ہے خواہ انہیں شیطان جہنم کی آگ کے عذاب کی دعوت دے رہا ہو
اور جو اپنی ذات کو اﷲ تعالیٰ کے حوالے کر دیتا ہے اور وہ حسن ِ عمل والا بھی ہوتا ہے تو اس نے مضبوط گانٹھ کو پکڑ لیا ہے اور معاملات کا انجام اﷲ تعالیٰ کی طرف ہے
محبوب(صلی اﷲ تعالیٰ علیک وسلم)! جس نے انکار کیااس کا انکار آپ کو مغموم نہ کرے ان کی واپسی ہماری طرف ہے تو ہم ان کو اعمال کی خبر دیں گے یقیناً اﷲ تعالیٰ سینے میں چھپی باتوں کو جانتا ہے
ہم انہیں تھوڑی دیر کے لیے نفع دیں گے پھر انہیں سخت عذاب کی طرف دھکیل دیں گے
اور اگر آپ ان سے پوچھیں کہ آسمانوں اور زمین کو کس نے پیدا فرمایا تو وہ ضرور کہیں گے اﷲ تعالیٰ نے فرما دیجئے سب تعریفیں اﷲ تعالیٰ کے لیے ہیں ان میں سے اکثریت بے خبروں کی ہے
جو کچھ آسمانوں اور زمین میں ہے سب اﷲ تعالیٰ کا ہے بے شک اﷲ تعالیٰ غنی اور قابل ِ تعریف ہے
اور جو بھی زمین میں درخت ہیں قلمیں بن جائیں اور سمندر کے پیچھے سات سمندر امدادی بن جائیں تو اﷲ تعالیٰ کے کلمات ختم نہیں ہوں گے یقیناً اﷲ تعالیٰ غالب اور حکمت والا ہے
تمہاری تخلیق اور مرنے کے بعد تمہارا زندہ ہونا صرف ایک جان کی طرح ہے یقیناً اﷲ تعالیٰ بہت سننے والا اور گہرا دیکھنے والا ہے
اے مخاطب! کیا تو نے نہیں دیکھا کہ اﷲ تعالیٰ رات کو دن میں ملاتا ہے اور دن کو رات میں ملاتا ہے اور اس نے سورج اور چاند کو مسخر فرما دیا ہے ہر ایک مقررہ عرصے تک چل رہا ہے اور یقیناً اﷲ تعالیٰ تمہارے اعمال کی خبر رکھتا ہے
یہ اس لیے ہے کہ اﷲ تعالیٰ ہی حق ہے اور اس کے علاوہ جس کی یہ عبادت کرتے ہیں وہ باطل ہے اور یقیناً اﷲ تعالیٰ بر تر وا علیٰ عظمت والا ہے
کیا اے مخاطب! تو نے نہیں دیکھا کہ کشتیاں(جہاز) سمندر میں اﷲ تعالیٰ کی نعمتیں لے کر چلتے ہیں تاکہ وہ تمہیں اپنی آیات دکھائے بے شک اس میں ہر صبر شکر کرنے والے کے لیے نشانیاں ہیں
جب انہیں بادلوں جیسی پانی کی لہریں ڈھانپ لیتی ہیں تو اﷲ تعالیٰ کو بندگی خالص کرتے ہوئے پکارتے ہیں جب وہ انہیں خشکی کی طرف نجات دے کے بھیجتا ہے تو کچھ تو میانہ رو ہوتے ہیں اور ہماری آیات کیخلاف جھگڑے ہر جھوٹا مکار اور نا شکرا ہی کرتا ہے
اے اولاد ِ آدم! اپنے پروردگار سے ڈرو اور اس دن سے بھی ڈرو کہ باپ بیٹے کی طرف سے اور بیٹا باپ کی طرف سے کچھ بھی بدلہ نہیں دے گا اﷲ تعالیٰ کا وعدہ سچا ہے تمہیں دنیوی زندگی دھوکے میں نہ ڈالے اور نہ ہی تمہیں اﷲ تعالیٰ کے بارے میں بڑا دھوکے باز دھوکے میں ڈالے
یقیناً اﷲ تعالیٰ کے پاس قیامت کا علم ہے اور وہی بارش اتارتا ہے اور وہ جانتا ہے جو کچھ خواتین کے پیٹوں میں ہے اور کسی جان کو یہ پتہ نہیں کہ وہ کل کیاکمائے گی اور نہ کسی جان کو پتہ ہے وہ کس زمین میں مرے گا یقیناً اﷲ تعالیٰ وسیع علم والا اور بڑا خبردار ہے