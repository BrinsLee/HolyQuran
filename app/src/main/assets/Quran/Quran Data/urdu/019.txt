کھیعص
یہ آپ کے رب کی نوازشوں کا ذکر ہے جو اس نے اپنے بندے زکریا (علیہ السلام)  پر کیں
جب زکریا نے اپنے پروردگار کو دھیمی آواز سے پکارا
انھوں نے عرض کیااے میرے پروردگار!میری ہڈیاں کمزور ہوگئی ہیں اور سر بڑھاپے کی وجہ سے شعلے دینے لگا ہے اور میں اے میرے پروردگار!آپ کی عبادت میں کبھی بھی محرومی کا شکار نہیں رہا
میں اپنے بعد اپنے عزیزوں کی طرف سے یقیناً خوف زدہ ہوں اور میری بیوی تو بانجھ ہے مجھے اپنی طرف سے ایک ولی عطا فرما
جو میرا بھی اور آل ِیعقوب کا بھی وارث ہواے میرے رب! تو اُسے پسندیدہ انسان بنا دے
اللہ کریم نے فرمایا :اے زکریا( علیہ السلام)!ہم تجھے ایک ایسے لڑکے کی بشارت دیتے ہیں جس کا نام یحییٰ ہے اس سے پہلے اس نام کا کوئی نہیں ہوا
عرض کیا اے میرے پروردگار!میرابیٹاکیسے ہوگا؟میری بیوی توبانجھ ہے اور میں ایسے بڑھاپے کو پہنچ چکا ہوں کہ خشک ہو رہا ہوں
فرمایاایسا ہی ہوگاآپ کا پروردگار فرماتا ہے یہ میرے لئے آسان ہے میں نے اس سے پہلے خود آپ کو پیدا کیا جب آپ کچھ نہیں تھے
اس نے عرض کیااےمیرے پروردگار!اس کی کوئی نشانی متعین فرما دیجئے،اللہ کریم نے ارشاد فرمایا :تیرے لئے نشانی یہ ہے کہ تو لوگوں سے تین راتیں باتیں نہیں کر سکے گا حالانکہ تیری صحت ٹھیک ہو گی
وہ اپنی قوم کی طرف اپنے کمرئہ عبادت سے نکلے انہیں اشارے سے فرمایا کہ صبح شام اﷲ تعالیٰ کی تسبیح اور پاکیزگی بیان کرو
اے یحییٰ( علیہ السلام) !کتاب کوقوت سے پکڑلے ہم نے اسے حکم عطا کر دیا جب وہ بچہ ہی تھا
وہ ہماری طرف بڑاہی مشتاق تھا اور بڑا صاف ستھرا تھااور وہ پرہیزگار تھا
والدین کا فرما بردار تھا ،نہ وہ جابر تھا اور نہ خود سر تھا
اور اُس پر سلام ہے جب اُس کی ولادت ہو ئی اورجب اُس کا وصال ہوگا اور جب اسے قبر سے اٹھایا جائے گا
محبوب(صلی اﷲ تعالیٰ علیک وسلم) !آپ کتاب میں مریم کا ذکر فرمائیے جب وہ اپنے خاندان سے ایک مشرقی جگہ پر الگ ہوگئی
سامنے پردہ ڈال دیاہم نے اُس کی طرف اپنی روح کو بھیجاوہ ایک صحیح سلامت انسان کی شکل میں اُس کے سامنے آیا
کہنے لگی میں تجھ سے رحمن کی پناہ چاہتی ہوں اگر تو پرہیزگار ہے
اُس نے کہا میں تو تیرے پروردگار کا قاصد ہوںتیرے پاس اس لیے آیا ہوں کہ تجھے ایک پاکیزہ بچہ عطا کروں
وہ بولی میرا بیٹا کیسے ہوسکتا ہے؟ جب کہ مجھے کسی انسان نے چھوا نہیں اور میں کوئی بری عورت نہیں ہوں
اس نے کہا ایسا ہی ہوگاتیراپروردگار یہی فرماتا ہے کہ یہ میرے لیے آسان بات ہے،ہم لوگوں کے لئے اُسے نشانی بنائیں گے وہ ہماری طرف سے رحمت ہوگااس بات کا تو فیصلہ ہو چکا ہے
وہ اُس کے پیٹ میں آگیاوہ اُسے لے کر ایک دور کے مکان کی طرف الگ ہوگئی
اُسے درد ِزہ ایک کھجور کے تنے کے پاس لے آیاکہنے لگی کاش !میں اس سے پہلے مر گئی ہوتی اور مجھے آج تک بھلایا جا چکا ہوتا
اسے نچلی سمت سے آواز آئی کہ غمگین نہ ہوتیرے پروردگارنے تیرے نیچے ایک چشمہ جاری کر دیا ہے
کھجور کے تنے کو ہلائیں آپ کے اُوپر تازہ پکی ہوئی کھجوریں گریں گی
انہیں کھائیں ،پانی پئیں اپنی آنکھوں کو ٹھنڈاکریں اگر کوئی انسان تیری نظروں میں آئے تو کہہ دیں میں نے اللہ تعالیٰ کے لئے روزے کی نذر مان رکھی ہے میں اب کسی انسان سے ہر گز بات نہیں کر سکتی
اسے اٹھا کر قوم کے پاس لے آئی،کہنے لگے :اے مریم!تو نے تو ایک بڑی منکر چیز کر دی ہے
اے ہارون کی بہن!نہ تو تیرا باپ برا آدمی تھا اور نہ ہی تیری والدہ کوئی بدکار عورت تھی
اس نے بچے کی طرف اشارہ کیا،وہ بولے ہم اس سے کیسے بات کریں جو پنگھوڑے میں چھوٹاسابچہ ہے؟
عیسیٰ( علیہ السلام) نے فرمایا یقینا ًمیں اللہ تعالیٰ کا بندہ ہوں اللہ تعالیٰ نے مجھے کتا ب بھی دی ہے اور مجھے اُس نے نبی بھی بنایا ہے
میں جہاں بھی ہوں مجھے با برکت بنایا ہے جب تک میں زندہ ہوں اس نے مجھے نماز اور زکوۃ کی وصیت فرمائی ہے
میں اپنی والدہ کا فرمابردار ہوں اوراللہ تعالیٰ نے مجھے نہ تو جابر بنایا ہے اور نہ ہی میرے قریب بدبختی آئی ہے
اورمجھ پر سلام ہو جس دن میری ولادت ہوئی اور جس دن میری موت ہوگی اور جس دن مجھے قبر سے زندہ اُٹھایا جائے گا
یہ ہے عیسی ابن مریم، یہ سچی بات ہے جس میں وہ شک کر رہے ہیں
اللہ تعالیٰ کو یہ سجتا ہی نہیں ہے کہ کسی کو اپنا بیٹا بنا لے وہ تو ان باتوں سے پاک ہے جب وہ کسی بات کا فیصلہ فرما دیتا ہے تو ارشاد ہوتا ہے ہو جا تو وہ چیز ہو جاتی ہے
اوریقیناً اللہ تعالیٰ میرا اور تمھارا پروردگار ہے تو اس کی عبادت کریہی سیدھا راستہ ہے
وہ گروہ آپس میں اختلاف کرنے لگ گئے ان لوگوں کے لیے جنہوں نے عظمت والے دن (قیامت) کی حاضری کا انکار کیاان کے لیے ہلاکت ہے
جس دن وہ ہمارے پاس آئیں گے اس دن وہ خوب سن رہے ہوں گے اور خوب دیکھ رہے ہوں گے لیکن ظالم آج کھلم کھلا گمراہی میں ہیں
محبوب(صلی اﷲ تعالیٰ علیک وسلم)!آپ انہیں اس حسرت والے دن سے ڈرائیں جب بات کا فیصلہ کر دیا جائے گاجو غفلت میں ہیں اور ایمان نہیں لارہے
یقیناً ہم ہی زمین اور جو کچھ اس کے اُوپر ہے اس کے وارث ہیں اور ہماری طرف ہی یہ سب لوگ لوٹائے جائیں گے
محبوب(صلی اﷲ تعالیٰ علیک وسلم) !کتاب میں ابراہیم(علیہ السلام) کے ذکر کو یاد کیجئے وہ صِدیق نبی تھے
جب انہوںنے اپنے باپ کو فرمایا:اے میرے ابا جی !آپ اس کی کیوں عبادت کرتے ہیں جو نہ سنتا ہے نہ دیکھتا ہے اور نہ ہی آپ کے لیے فائدہ مند ہے
ابا جی !میرے پاس ایک ایسا علم آیا ہے جس کا آپ کو پتہ نہیں ہے آپ میرے ساتھ چلیں میں آپ کو سیدھے راستے پر لے چلوں گا
اباجی !آپ شیطان کی عبادت نہ کریں یقیناًشیطان تو اللہ تعالیٰ کا نافرمان ہے
ابا جی!مجھے اس بات کا خوف ہے کہ رحمن کی طرف سے آپ پر کوئی آفت آجائے گی اور آپ کو شیطان کا ساتھی شمار کیا جائے گا
وہ بولا: ابراہیم کیا تو میرے خدائوں سے متنفر ہے؟اگر تو باز نہ آیا تومیں تجھے سنگسار کر دوں گا اب عرصہ دراز تک تو مجھ سے دور ہٹ جا
انہوں نے فرمایاتجھے سلام ہو میں توتیرے لئے رب سے مغفرت طلب کروں گابے شک وہ مجھ پر بے حد مہربان ہے
میں تمہیں بھی چھوڑ دوں گا اور اللہ کریم کو چھوڑ کرجن کی تم عبادت کرتے ہو ان کو بھی چھوڑ دوں گا،میں اپنے رب کی عبادت کروں گاوہ وقت دور نہیں ہے کہ میں اپنے رب کی عبادت میں کبھی بھی محرومیت کا احساس نہیں کر سکتا
جب وہ (ابراہیم علیہ السلام) اُن سے الگ ہوگئے اورانہیں بھی چھوڑ دیا جنہیں وہ اﷲ تعالیٰ کو چھوڑ کر پوجتے تھے تو ہم نے انہیں اسحاق اور یعقوب ( علیہما السلام) عطا فرمائے
اُن میں سے ہر ایک کو ہم نے نبی بنایاہم نے اپنی رحمت سے انھیں عطیہ دیا اور اُن کے لئے سچا بول بلند فرمایا
محبوب( صلی اﷲ تعالیٰ علیک وسلم)! آپ کتاب میں موسیٰ (علیہ السلام) کا ذکر بھی کیجئے وہ بڑے برگزیدہ اور چنے ہوئے انسان تھے وہ رسول بھی تھے اور نبی بھی
ہم نے اُسے طور کے دائیں طرف سے پکارا اور ہم نے سرگوشی کے لئے اُسے قریب کیا
اورہم نے اپنی رحمت سے اُسے اس کے بھائی ہارون کو نبی بنا کر عطا کیا
محبوب( صلی اﷲ تعالیٰ علیک وسلم)!آپ کتاب میں اسماعیل (علیہ والسلام)کو بھی یاد کریںیقینا وہ سچے وعدے والا اور رسول نبی تھا
وہ اپنے گھر والوں کو نماز اور زکوۃ کا حکم دیتا اپنے رب کے ہاں وہ پسندیدہ تھا
اورکتاب میں ادریس( علیہ السلام) کا ذکر بھی کیجئے وہ صِدیق نبی تھے
اورہم نے اُنھیں بلند مقام پر اُٹھایا
یہ وہ لوگ  ہیں جن پر نبیوں میں سے اللہ تعالیٰ نے انعام فرمایا ہے یہ آدم کی اُولاد میں سے تھے یا اُن کی اُولاد تھے جن کو ہم نے نوح(علیہ السلام) کے ساتھ کشتی میں اُٹھایا تھا یا ابراہیم اور اسرائیل(علیہما السلام) کی اُولاد تھے یہ اُن لوگوںمیں شامل ہیں جن کو ہم نے ہدایت دی،ہم نے اُن کو چن لیا جب اُن پر اللہ تعالیٰ کی آیات پڑھی جاتی ہیں تو وہ روتے ہوئے سجدے میں گر جاتے ہیں
ان لوگو ں کے بعد ایسے نا خلف لوگ آئے جنہوں نے نماز کو ضائع کر دیا خواہشات کے پیچھے پڑ گئے وہ بہت جلد گمراہی( کے انجام) کو دیکھ لیں گے
ہاں جن لو گوں نے تو بہ کر لی ایمان لے آئے نیک کام کیے وہ جنت میں جا ئیں گے ان پر ذرا بھی زیا دتی نہیں ہو گی
یہ وہ آبادی کے مکان ہیں جن کا رحمان نے اپنے بندوں کو بن دیکھے وعدہ کر رکھا ہے بے شک اس کا وعدہ لازماً پورا ہو گا
وہ جنت میں سلام کے علاوہ کوئی لغو بات نہیں سنیں گے ان کے لیے وہاں صبح و شام رزق ہے
یہ وہ جنت ہے جس کا وارث ہم اپنے پرہیزگار بندوں کو بنائیں گے
محبوب( صلی اﷲ تعالیٰ علیک وسلم) ہم رب کے حکم کے بغیر نہیں اترا کرتے ،جو بھی ہمارے سامنے، پیچھے اور ساری کائنات کے درمیان ہے اسی کا ہے آپ کا پروردگار کسی شے کو بھولنے والا نہیں ہے
وہ آسمانوں اور زمین اورجو بھی ان کے درمیان ہے سب کی تربیت فرمانے والا ہے اس کی عبادت فرمائیے اور اس کی عبادت پر جم جا ئیے، کیا اس کے نام جیسا کو ئی اور بھی ہے؟
اورانسان کہتا ہے کہ جب میں مر جا ؤں گا کیا پھر مجھے زندہ نکال لیا جا ئے گا؟
کیاانسان کو یہ یاد نہیں ہے کہ ہم نے پہلے اس کو پیدا کیا جب وہ کچھ بھی نہیں تھا
محبوب ( صلی اﷲ تعالیٰ علیک وسلم)!آپ کے پر ودگا ر کی قسم !ہم لازماً انہیں اور ان کے شیطانوں کو اکٹھا کر لیں گے پھر ضرور انہیں جہنم کے ارد گردگھٹنوں کے بل حاضر کر دیں گے
 پھر ہر گروہ سے کچھ لوگ ہم الگ کر لیں گے جو اﷲ تعالیٰ کے سب سے زیادہ مخالف تھے
پھر ہم یقینا ًجانتے  ہیںان لوگوں کوجو جہنم میں دا خل کرنے ہیں اور وہاں بھوننے کے زیادہ حق دار ہیں
ان میں کوئی ایسا نہیں ہے جو اس میں وارد نہ ہو یہ اﷲ تعالیٰ کے لیے لازمی اور فیصلہ شدہ بات ہے
پھر ہم ان لو گو ں کو نجات دے دیں گے جو پرہیز گار ہیں اور ہم ظا لموں کو وہاں اوندھا چھوڑ دیں گے
اورجب ان پر ہماری واضح واضح آیتیں پڑھی جا تی ہیں تو کا فر ایمان والوں کو کہتے ہیں کہ ہم دو فریقوں میں سے کو ن سا فریق ہے جو جگہ میں بہتر اور محفل میں حسین ہے
اوران سے پہلے ہم نے بے شمار صدیوں کے لوگ ہلاک کیے جن کے پا س ساز وسامان اور نمود ونمائش کافی اور زیادہ اچھی تھی
آپ ( علیک الصلوۃ والسلام) اسے فرما دیں جو گمرا ہی میں بھٹک رہا ہے اﷲ تعالیٰ اسے زیادہ دیر تک مہلت دے دیتا ہے پھر وہ دیکھتے ہیں جس عذاب کا ان سے وعدہ تھا وہ اس دنیا میں یا قیامت میں آ گیا ہے تو اب انہیں پتہ چلے گا کہ کس کا مرتبہ و مقام بد ترین تھا اور کس کی فوجی قوت کمزور تھی
اور اﷲ تعالیٰ ان لوگو ں کو جو ہدایت یافتہ ہیں ہدایت میں اور بڑھاتا ہے اور ایسی صلاحتیں دیتا ہے جو آپ کے رب کے ہاں ثواب کے حساب سے بھی اور رجوع کے حساب سے بھی بہت بہتر ہیں
کیا آپ نے اسے دیکھا جو ہماری آیات کا انکار کرتاہے اور کہتا ہے کہ مجھے وہاں بھی  مال اور اولاد ملے گی
کیا وہ غیب کو دیکھ آیا ہے؟ یا اﷲ کریم سے اس نے عہد کیا ہوا ہے
ایسا ہر گز نہیں ہو گا جو وہ کہتا ہے ہم لکھ رہے ہیں اور ہم اس کا عذاب بہت لمبا کر دیں گے
جو وہ باتیں کر رہا ہے ہم اس کے وارث بن جائیں گے وہ اکیلاہمارے پاس آئے گا
انہوں نے اﷲ تعالیٰ کو چھوڑ کے اور معبود بنا رکھے ہیں تاکہ وہ ان کے مددگار ثابت ہوں
ایسا نہیں ہو سکتاوہ تو ان کی عبادت کا انکار کر دیں گے اور ان کے دشمن بن جا ئیں گے
کیا آپ نے نہیں دیکھا کہ ہم شیطا نوں کو کافروں کے پاس بھیج دیتے  ہیں وہ انہیں(اسلام کے خلاف ) اکساتے ہیں
آپ ان پر جلدی نہ فرمائیں ہم نے ان کی گنتی تیار کر لی ہے
جس دن ہم پرہیز گاروں کو رحمان کی طرف مہمانی کے لیے اکٹھا کریں گے
اورمجرموں کو جہنم میں داخل کرنے کے لیے چلائیں گے
وہ سفارش کے مالک نہیں ہو ں گے سفارش تو صرف وہی کرے گا جس نے اﷲ تعالیٰ کے ہاں عہد لے رکھا ہے
اور انہوں نے کہا اﷲ تعالیٰ نے کسی کو اپنی اولاد بنا لیا ہے
تم ایک دھماکہ خیز چیز لا ئے ہو
اس سے تو آسمان بھی پھٹ سکتے ہیں اورزمین بھی چر سکتی ہے پہاڑ پورے زور سے گر سکتے ہیں
کہ وہ اﷲ تعالیٰ کا بیٹا بنا دیں
اور اﷲ تعالیٰ کے لیے مناسب نہیں کہ وہ کسی کو بیٹا بنائے
جو بھی آسمانوں اور زمین میں ہے وہ بندہ بن کے اﷲ تعالیٰ کے پاس آئے گا
وہ اﷲ تعالیٰ کے شمار میں ہیں اور اﷲ تعالیٰ نے ان کی تعداد گن رکھی ہے
اور ان میں سے ہر ایک قیامت کے دن اﷲ تعالیٰ کے پاس اکیلا آئے گا
یقینا ًجو لوگ ایمان لا ئے اور نیک کا م کیے اﷲ تعا لیٰ ان کے لیے محبت پیدا فرمادے گا
محبوب( صلی اﷲ تعالیٰ علیک وسلم)! ہم نے اس قرآن کو آپ کی زبان پر آسان کر دیا ہے تا کہ آپ پرہیز گا روں کو بشارت دیں اور جھگڑالو قوم کو اس کے ذریعے ڈرائیں
اورہم نے ان سے پہلے کئی صدیوں( کے لوگ) تباہ کر دیئے، کیا ان میں سے کسی کی بھی آپ آہٹ پاتے ہیں یا ان میں سے کسی کی بھنک بھی سنائی دیتی ہے