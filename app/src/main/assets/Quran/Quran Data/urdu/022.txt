اے اولاد ِ آدم! اپنے پروردگار سے ڈرویقینا ًقیامت کا زلزلہ بہت ہی بڑی چیز ہے
جب وہ زلزلے کو دیکھیں گے تو ہر دودھ پلانے والی اپنے شیر خوار بچے کو بھول جائے گی اور ہر حمل والی اپنا حمل پھینک دے گی ،اے دیکھنے والے تو دیکھے گا کہ لوگ نشے میں ہیں حالانکہ وہ نشے میں نہیں ہیں اللہ تعالیٰ کا عذاب بڑا سخت ہے
اورکچھ ایسے لوگ ہیں جو اللہ تعالیٰ کے بارے میں علم کے بغیر جھگڑے کرتے ہیں اوروہ ہر سر کش شیطان کی پیروی کرتے ہیں
اس کے بارے میں تو یہ لکھ دیا گیا ہے کہ جو اس سے دوستی لگاتا ہے وہ اسے گمراہ کرتا ہے اور بھڑکتے عذاب کا اسے راستہ دکھاتا ہے
اے اولاد ِ آدم ! اگر تمہیں قیامت کا شک ہے تو ہم نے تمہیں مٹی سے پیدا کیا، پھر ایک نطفے سے، پھر جمے ہوئے خون سے، پھرگوشت کی بوٹی سے، کچھ کی تو تخلیق ہو جاتی ہے کچھ بغیر تخلیق کے رہ جاتے ہیں تا کہ تمہارے سامنے کھول کھول کے باتیں بیا ن کریں جب تک ہم چاہتے ہیں ایک مقررہ عرصے تک ہم انہیں رحموں میں قرار دیتے ہیں پھر ہم تمہیں دنیا میں ایک بچے کی صورت میں لے آتے ہیں پھر تم اپنی جوانی کو پہنچتے ہو کچھ تو پہلے مر جاتے ہیں کچھ وہ ہیں جو گھٹیا عمر تک پہنچتے ہیں تاکہ جتانے کے بعد بھی انہیں کسی شے کا علم نہ ہو اور تم زمین کو دیکھتے ہو کہ وہ بنجر پڑی ہے اس پر ہم پانی اتارتے ہیں وہ تازہ ہو جاتی ہے بڑھتی ہے اور تروتازہ جوڑے کو اگا دیتی ہے
یہ اس لیے ہے کہ اﷲ تعالیٰ حق ہے وہی مردوں کو زندہ کرتا ہے اور وہ ہر چیز پر قادر ہے
یقیناً قیامت آنے والی ہے اس میں کوئی شک نہیں جو قبروں میں ہیں اﷲ تعالیٰ انہیں اٹھائے گا
اورکچھ ایسے لوگ ہیں جو اللہ تعالیٰ کے بارے میں علم کے بغیر بحثیں کرتے ہیں نہ انہیں ہدایت ہے نہ ان کے پاس کوئی روشن کتا ب ہے
وہ اپنا پہلو موڑ کے چلتے ہیں تاکہ اﷲ تعالیٰ کے راستے سے لوگوں کو گمراہ کریں ان کے لیے دنیا میں بھی رسوائی ہے اور قیامت کے دن جلنے کے عذاب کا ہم انہیں مزہ چکھائیں گے
جو تیرے ہاتھوں نے پہلے بھیجا تھا یہ اس کی جزا ہے اللہ تعالیٰ توبندوں پر زیادتی نہیں فرماتا
کچھ ایسے لوگ بھی ہیں جو ایک کنارے پر اﷲ تعالیٰ کی عبادت کرتے ہیں اگر بھلا ئی مل گئی تو اطمینان ہو گیا اگر آزمائش آگئی تو جدھر منہ آیا  اُدھر چل پڑے یہ دنیااور آخرت میں خسارے والے لوگ ہیں یہ ہی کھلم کھلا خسارہ ہے
اللہ تعالیٰ کو چھوڑ کے وہ اس کی عبادت کرتے ہیں جونہ ضرر دیتا ہے نہ نفع یہ کھلم کھلا گمراہی ہے
وہ اس کی عبادت کرتے ہیں جس کا ضرر نفع کی نسبت زیادہ قریب ہے وہ تو بد ترین دوست اور بد ترین ساتھی ہے
یقیناً اللہ تعالیٰ ان لوگوں کو جو ایمان اور عملِ صالح والے ہیں ان باغوں میں داخل فرمائے گاجن کے نیچے سے نہریں بہتی ہیں اللہ تعالیٰ جو چاہتا ہے کرتا ہے
محبوب (صلی اﷲتعالیٰ علیک وسلم )جس کا خیال یہ ہے کہ اﷲ تعالیٰ دنیا اور آخرت میں آپ کی مدد نہیں فرمائے گا وہ اپنی چھت کے ساتھ رسی تان لے پھر اس کے ساتھ لٹک جائے پھر سمجھے کیا اس کا یہ مکر اس کے غصے کو ختم کر دے گا
اوراسی طرح ہم نے قرآن کو واضح آیتوں میں اتارا اور بے شک اﷲ تعالیٰ جسے چاہتا ہے ہدایت دیتا ہے
یقینا ًجو لوگ ایمان کے دعویدار ہیں اورجو یہودی ہیں، ستارہ پر ست ہیں، نصرانی ہیں، آتش پر ست اور وہ لوگ جو مشرک ہیں اللہ تعالیٰ ان کے درمیان قیامت کے دن فیصلہ فرمائے گا یقیناً اﷲ تعالیٰ ہر چیز کو جانتا ہے اور اس کا گواہ ہے
کیا تو نے نہیں دیکھا کہ اﷲ تعالیٰ کے لیے سجدہ کرتا ہے جو آسمانوں اور زمین میں ہے سورج اور چاند، ستارے، پہاڑ، درخت اور جانور بھی اور بہت سارے انسان بھی سجدہ کرتے ہیں بہت سارے لوگوں پر عذاب پختہ ہو چکا ہے اﷲ تعالیٰ جسے رسوا کرتا ہے اسے عزت دینے والا کوئی نہیں ہے بیشک اﷲ تعالیٰ جو چاہتا ہے کرتا ہے
یہ تو دو دعوے دار ہیں جو رب کے بارے میں جھگڑتے ہیں جنہوں نے کفر کیا ان کے لیے آگ کے کپڑے تراشے جائیں گے اوران کے سر پر ابلتا ہوا پانی ڈال دیا جا ئے گا
جو ان کے پیٹوں میں ہے وہ بھی اور ان کے چمڑے بھی گل جائیں گے
لوہے کے بنے ہوئے ہتھوڑے ان کے لیے استعمال ہوں گے
جب وہ غم کی وجہ سے جہنم سے نکلنا چاہیں گے تو انہیں جہنم میں واپس لوٹا دیا جائے گا کہ تم جلنے کا عذاب چکھو
وہ لوگ جو ایمان لائے اور نیک کا م کیے یقینااﷲ تعالیٰ انہیں ان باغات میں داخل فرمائے گا جن کے نیچے نہریں بہتی ہیں انہیں وہاں سونے کے کنگن اور موتی پہنائے جائیں گے ان کا لباس وہاں ریشمی ہو گا
انہیں پاکیزہ باتوں کی ہدایت دی جائے گی اور انہیں قابلِ تعریف راستہ دکھایا جائے گا
یقیناً وہ لوگ جو کافر ہیں اور اﷲ تعالیٰ کے راستے سے روکتے ہیں اورمسجد حرام سے روکتے ہیں جسے ہم نے وہاں کے رہنے والوں اور باہر سے آنے والوں سب کے لیے برابر بنایا ہے جو زیادتی کی وجہ سے ٹہڑے پن کا ارادہ کرتا ہے ہم اسے دردناک عذاب چکھائیں گے
اور جب ہم نے ابراہیم(علیہ السلام) کو بیت اﷲ کی جگہ سجھا دی اور فرمایا اﷲ تعالیٰ کے ساتھ کسی شے کو شریک نہیں ٹھہرانا،اورآپ نے میرے گھر کو طواف کرنے والوں، قیام کرنے والوں اور رکوع اورسجدہ کرنے والے لوگوں کے لیے پاکیزہ رکھنا ہے
اورلوگوں میں حج کا اعلان کر دیںوہ آپ کے پاس پیدل بھی اور دبلی اونٹنیوں پر بھی گہرے اوردور کےراستوں سے آئیں گے
تا کہ اپنے منافع کے لیے حاضری دیں اور معلوم دنوں میں اﷲ تعالیٰ کا نام یاد کریں اس نے انہیں بے زبان چوپائیوں کا رزق عطا فرمایا اسے کھائو اور بد حال فقیر کو کھلائو
پھروہ اپنے میل دور کریں اپنی نذریں پوری کریںاور اس آزاد گھر کا طواف کریں
با ت تو یہی ہے اور جو اﷲ تعالیٰ کی حرمتوں کی تعظیم کرتا ہے وہ رب کے ہاں اس کے لیے بہتر ہے،تمہارے لیے چوپائے حلا ل ہیں وہ نہیں جو تمہیں پڑھ کے سنا دیا گیا ہے بتوں سے بچ جائو جو نجاست ہیں اور جھوٹی بات سے بھی بچو
خالص اﷲ تعالیٰ کے ہو جاؤ اس کے ساتھ کسی کو شریک نہ ٹھہراؤ اورجو اﷲ تعالیٰ کے ساتھ شریک ٹھہراتا ہے گویا وہ تو آسمان سے گرا،اسے پرندوں نے اچک لیا یا ہوا اسے اٹھا کے کسی دور کی جگہ لے گئی
بات یہی ہے، جو اﷲ تعالیٰ کے شعائر کی تعظیم کرتاہے تو بیشک یہ دلوں کی پرہیز گاری ہے
ایک مقررہ عرصے تک تمہارے لیے ان میں فوائد ہیں پھر ان جانوروں نے اس پرانے آزاد گھر تک پہنچنا ہے
اور ہر امت کے لیے ہم نے طریقۂ عبادت بنایاتا کہ وہ اﷲ تعالیٰ کا نام یا د کریں کہ اﷲ تعالیٰ نے انہیں بے زبان چارپائے عطا فرمائے ہیں تمہارا معبود توایک معبود ہے اس کے مطیع ہو جا ؤ محبوب( صلی اﷲ تعالیٰ علیک وسلم) !آپ عاجزی کرنے والے لوگوں کو خوشخبری دے دیں
وہ وہ لوگ ہیں کہ جب اﷲ تعالیٰ کا ذکر کیا جاتا ہے توان کے دل ڈر جا تے ہیں اورجب انہیں کوئی تکلیف پہنچتی ہے تو وہ صبر کرتے ہیں، نماز قائم کرتے ہیں اور جو ہم نے رزق دیا ہے اس سے (راہ ِ خدا میں)خرچ کرتے ہیں
ان بڑ ے بڑے جانوروں کو ہم نے تمہارے لیے اﷲتعالیٰ کے شعائر میں سے بنایا ہے ان میں تمہارے لیے بھلا ئی ہے ان پر اﷲ تعالیٰ کا نام لو جبکہ وہ تین ٹانگوں پر کھڑے ہوں اور ایک ٹانگ بندھی ہو جب وہ پہلو پر گر جائیں تو ان سے کھائو اورصبر سے بیٹھنے والے اور بے قراری میں سوال کرنے والے کو کھلائو ہم نے اس لیے انہیں تمہارے لیے مسخر کر دیا ہے تاکہ تم شکر ادا کرو
ان کے گوشت اور ان کا خون تواﷲ تعالیٰ تک نہیں پہنچتا لیکن تمہا را تقوٰی وہاں تک پہنچتا ہے اس طرح اﷲ کریم نے ان جانوروں کو تمہارے لیے مسخر کر دیا تاکہ تم اﷲ تعالیٰ کی عظمت بیان کرو کہ اس نے تمہیں ہدایت دی محبوب (صلی اﷲ تعالیٰ علیک وسلم)! آپ نیکوکار محسن لوگوں کو خوشخبری سنا دیں
یقیناً اﷲ تعالیٰ ایماندار لوگوں کا دفاع فرماتا ہے بیشک اﷲ تعالیٰ دغا باز ناشکرے انسان کو پسند نہیں فرماتا
وہ لوگ جنہیں قتل کیا جاتا ہے اب انہیں جہاد کی اجازت دی گئی ہے کیونکہ وہ مظلوم ہیں اور بے شک اﷲ تعالیٰ ان کی مدد پر قادر ہے
وہ لوگ جنہیں بلاوجہ اپنے گھروں سے نکالا گیا( ان کاقصور یہ تھا) وہ کہتے تھے کہ ہمارا رب اﷲ تعالیٰ ہےاگر اﷲ کریم ایک دوسرے کے ذریعے مدافعت نہ فرمائے تو درویشوں کے تکیے ، عیسائیوں کی عبادت گاہیں، یہودیوں کی عبادت گاہیں اور مسجدیں گرا دی جائیں جن میں اﷲ تعالیٰ کا نام کثرت سے لیا جاتا ہے اﷲ تعالیٰ اسی کی مدد کرے گا جو اﷲ تعالیٰ کے دین کی مدد کرے گا اﷲ تعالیٰ قوی اور عزیز ہے
وہ لوگ کہ اگر ہم انہیں زمین میں تمکنت اور قدرت دیں تووہ نماز قا ئم کریں، زکوۃ ادا کریں، معروف کا حکم دیں، برائی سے روکیں ، اﷲ تعالیٰ کے لیے معاملات کا انجام ہے
اگر وہ آپ( علیک الصلوۃ والسلام) کی تکذیب کریں تو اس سے پہلے قوم نوح نے ،عادو ثمود نے
اور قوم ابراہیم نے اور لوط کی قوم نے
مدین والوں نے انکار کیا تھاموسیٰ( علیہ السلام) کی بھی تکذیب کی گئی تھی میں نے کافروں کو مہلت دی پھر میں نے انہیں پکڑ لیاتو پھر میرا عذاب کیسا تھا؟
بہت سی آبادیاں تھیں جنہیں ہم نے تباہ کر دیاوہ ظالم تھے اب وہ آبادیاں اپنی چھتوں پر گری پڑی ہیں، کنوئیں بے کار ہیں، اور چونا کچ محلات تباہ ہو چکے ہیں
کیا وہ زمین میں نہیں چلتے ان کے دل ہوں تووہ سمجھیں، کان ہوں تو وہ ان سے سنیں،حقیقی با ت یہ ہے کہ آنکھیں اندھی نہیں ہوتیں لیکن سینوں کے اندر دل اندھے ہو جاتے ہیں
انہیں تو عذاب کی بہت جلدی ہے اﷲ تعالیٰ اپنے وعدے کے خلاف ہر گز نہیں فرمائے گابیشک آپ کے رب کے یہاں تمہارے شمار کے مطابق ایک دن ہزار سال جیسا ہے
بہت سی بستیاں ہیں جنہیں ہم نے ڈھیل دی وہ ظالم تھے پھر میں نے ان بستیوں کو پکڑ لیااور میری طرف ہی واپسی ہے
فرما دیجیۓ میں تمہارے لیے اے اولاد ِ آدم کھلم کھلا نذیرہوں
جو لوگ ایمان لائے اور نیک اعمال کیے ان کیلئے بخشش اور باعزت روزی ہے
جن لوگوں نے ہمیں شکست دینے کی ہماری آیتوں میں کوشش کی وہ جہنمی ہیں
ہم نے آپ سے پہلے جو رسول اور نبی بھی بھیجا تو اس کی تعلیمی آرزو میں شیطان نے مقابلے میں اپنی آرزوئیں پیش کیں مگر شیطانی تعلیمات کو اﷲ تعالیٰ نے مٹا کے اپنی آیات کو دائمی بنا دیا اور اﷲ تعالیٰ علم والا حکمت والا ہے
تاکہ جوشیطان نے پیش کیا ہے اسے آزمائش بنا دے ان لوگو ں کیلئے جن کے دلوں میں بیماری اور جن کے دل سخت ہیں ،یقینا ًظالم کھلم کھلا پھوٹ میں ہیں
اورتا کہ ان لوگوں کو معلو م ہو جنہیں علم دیا گیا ہے کہ یہ قرآن رب کی طرف سے حق ہے وہ اس پر ایمان لائیں اور ان کے دل نرم ہوجائیں ،یقینا اللہ تعالیٰ ایمانداروں کو صراط ِ مستقیم کا راستہ دکھانے والا ہے
اوریہ کا فر سدا شک میں رہیں گے یہاں تک کہ اچانک ان کے پاس قیامت آ جائے یا بے مراد دن کا عذاب مسلط ہو جائے
ملک اس دن (قیامت) اللہ تعالیٰ کا ہے وہ ان کے درمیا ن فیصلہ فرمائے گا،توجو لوگ ایمان لائے اور نیک کام کیے وہ نعمتوں والے باغات میں ہوں گے
اور جنہوں نے کفر کیا اور ہماری آیات کو جھٹلایا ان کے لیے رسوا کن عذاب ہے
وہ لوگ جنہوں نے راہِ خدامیں ہجرت کی پھر مارے گئے یا خود ان کا وصال ہوگیا اللہ تعالیٰ انہیں شاندار رزق عطا فرمائے گابیشک اللہ تعالیٰ بہترین رزق دینے والا ہے
انہیں لازماً ایسے مقام پر داخل فرمائے گا جسے وہ پسند فرمائیں گے بیشک اﷲ تعالیٰ علم اور حلم والا ہے
بات یہی ہے اور جس نے اسی حد تک بدلہ لیا جتنی اس پر گرفت کی گئی تھی پھر اس کے خلاف زیادتی ہوئی تو اﷲ تعالیٰ یقینا ًاس کی مدد فرمائے گا اﷲ تعالیٰ بخشنے والا اور معاف فرمانے والا ہے
یہ اس لیے ہے کہ اللہ تعالیٰ رات کودن میں اور دن کو رات میں داخل فرماتا ہے بیشک اللہ تعالیٰ سننے والا دیکھنے والا ہے
یہ اس لیے ہے کہ اللہ تعالیٰ ہی حق ہے اور جن کی وہ اللہ تعالیٰ کو چھوڑ کے عبادت کرتے ہیں وہ سراسر باطل ہیں، بیشک اللہ تعالیٰ عظمتو ں والا بڑائی والا ہے
اے مخاطب !کیا تو نے نہیں دیکھا؟ کہ اللہ تعالیٰ بادل سے پانی اتارتا ہے زمین اس سے سر سبز شاداب ہو جاتی ہے اللہ تعالیٰ لطف والا خبر رکھنے والا ہے
جو آسمانوں اور جو زمین میں ہے اسی کی ملکیت ہے بیشک اﷲ تعالیٰ غنی قابل ِ تعریف ہے
کیا تم نے نہیں دیکھا؟ کہ جو کچھ زمین میں ہے اﷲ تعالیٰ نے تمہارے لیے مسخر کر دیا ہے سمندر میں اس کے حکم سے کشتی (جہاز) چلتے ہیں،آسمان کو زمین پر گرنے سے اس نے تھام رکھا ہے کہ وہ اﷲ تعالیٰ کے حکم کے بغیر گر نہیں سکتا یقیناً اﷲ تعالیٰ لوگوں کے لیے مہربان اور سدا رحم فرمانے والے ہیں
اﷲ تعالیٰ تووہ ذات ہے جس نے تمہیں زندہ کیا پھر تمہیں مار دیتا ہے پھر تمہیں زندہ کر ے گا،انسان یقینا ًنا شکرا ہے
ہر گروہ کیلئے ہم نے ایک راہ بنائی ہے جس پر وہ چل رہے ہیں وہ ہر گز معاملے میں آپ سے نہ الجھیں آپ انہیں رب کی طرف دعوت دیں یقینا آپ ہدایت ِ مستقیم پر ہیں
اگر آپ(علیک الصلوۃ والسلام) سے وہ جھگڑیں تو آپ فرمادیجئے جو تم عمل کرتے ہو اﷲ تعالیٰ جانتا ہے
جس میں تمہارا اختلاف ہے اﷲ تعالیٰ قیامت کے دن تمہارے درمیان فیصلہ فرمائے گا
اے مخاطب ! کیاتو نہیں جانتا ؟ کہ جو آسمان اور زمین میں ہے اﷲ تعالیٰ جانتا ہے یہ سارا کچھ کتاب میں موجود ہے یہ بات اﷲ تعالیٰ کے لیے بڑی آسان ہے
وہ اللہ تعالیٰ کو چھوڑ کے اس کے غیر کی عبادت کر تے ہیں جس پر کوئی دلیل نازل نہیں ہوئی اور جس کا انہیں کوئی علم نہیں ہے،ظالموں کا کوئی مدد گار نہیں
جب ان کے سامنے ہماری واضح واضح آیتیں پڑھی جاتی ہیں، کافروں کے چہرے پر تو انکاری انداز کو دیکھتا ہے بلکہ قریب ہوتا ہے کہ وہ ان لوگوں پر جو ہماری آیتیں پڑھتے ہیں حملہ کر دیں فرما دیجئے میں تمہیں اس بات کی خبر دوں جو اس بات سے خراب تر ہے وہ آگ ہے کافروں کے لیے اﷲ تعالیٰ نے اس کا وعدہ دے رکھا ہے وہ بد ترین ٹھکانہ ہے
اے اولاد ِ آدم ! ایک مثال پیش کی گئی ہے اسے غور سے سنوبیشک تم اﷲ تعالیٰ کو چھوڑ کے جن کی پوجا کرتے ہو یہ تو مکھی بھی پیدا نہیں کر سکتے اگرچے سارے اکٹھے ہو جائیں اگر مکھی ان سے کوئی چیز چھین لے تو وہ اس سے واپس نہیں لے سکتے طالب اور مطلوب دونوں ضعیف ہیں
انہوں نے اللہ تعالیٰ کے مقام کو نہیں پہچانا جس طرح پہچاننے کا حق ہے بیشک اللہ تعالیٰ قو ی اور غالب ہے
اﷲ تعالیٰ فرشتوں میں سے اور لوگوں میں سے رسول چن لیتا ہے یقیناً اﷲ تعالیٰ سننے والا دیکھنے والا ہے
وہ جو ان کے سامنے اور پیچھے ہے سب جانتا ہے اور اﷲ تعالیٰ کی طرف ہی معاملات پلٹائے جاتے ہیں
اے ایماندارو! رکوع اور سجدہ کرو اپنے پروردگار کی عبادت کرواو ربھلا ئی کے کا م کرو تا کہ تم فلاح پائو
اور اللہ تعالیٰ کے راستے میں جس طرح جہاد کا حق ہےاس طرح جہاد کرو، اسی نے تمہیں چن لیا اور دین میں تم پر کوئی حرج او رمشکل نہیں ڈالی ،یہ تمہارے باپ ابراہیم( علیہ السلام) کی ملت ہے، اﷲ تعالیٰ نے تمہارا نام مسلمان رکھا ہے پہلے بھی اور اس قرآن میں بھی تاکہ رسول تم پر گواہ بنیں اور تم تمام لوگوں پر گواہ بنو، تم نماز قائم کرو، زکوۃ دو اور اﷲ تعالیٰ سے مضبوط رابطہ رکھو وہ تمہارا مالک ہے وہ بہترین مولیٰ اور بہترین مدد گار ہے