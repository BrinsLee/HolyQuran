طسم
یہ بیان کرنے والی کتاب کی آیات ہیں
ہو سکتا ہے کہ آپ اپنی جان کو مصیبت میں ڈال دیں اگر وہ ایمان نہیں لاتے
اگر ہم چاہیں تو آسمان سے اُن پر کوئی نشانی اتار دیں تواُن کی گردنیں اُس نشانی کے سامنے جھک جائیں
اور جب بھی رحمان کی طرف سے کوئی نیا ذکر ان کے سامنے آتا ہے تو وہ اس سے منہ موڑ لیتے ہیں
انھوں نے تو جھٹلا دیا ہے اب اس چیز کی خبریں ان کے سامنے آجائیں گی جس کا وہ مذاق اڑاتے تھے
کیا انھوں نے زمین کو نہیں دیکھا؟کہ ہم نے کتنے سارے اس میں ہر چیز کے تروتازہ اور مفید جوڑے اگا دیئے ہیں
یقیناً اس میں ایک نشانی ہے ان کی اکثریت ایمان لانے والی نہیں ہے
یقینا آپ کا پروردگاروہ غالب اورسدا رحم فرمانے والا ہے
اورمحبوب ( صلی اﷲ تعالیٰ علیک وسلم)! یاد فرمائیں جب آپ کے پروردگار نے موسیٰ( علیہ السلام) کو بلایا کہ تو ظالم قوم کے پاس جا
جو قوم ِ فرعون ہے،کیا وہ ڈرتے نہیں ہیں؟
انہوں نے عرض کیا اے میرے پروردگار! مجھے ڈر ہے کہ وہ مجھے جھٹلا دیں گے
 میرا سینہ تنگ ہوتا ہے اور میری زبان نہیں بولتی ہارون کو میرے ساتھ بھیج دے
اور ان کا مجھ پر ایک جرم بھی ہے مجھے خوف ہے کہ اس کے بدلے میں مجھے مار دیں گے
فرمایا ایسا ہر گز نہیں ہو گا تم دونوں ہماری آیات لے کے جائو یقیناً ہم تمہارے ساتھ سننے والے ہوں گے
تم دونوں فرعون کے پاس جائو اور دونوں کہو کہ ہم عالمین کے پروردگار کے رسول ہیں
(حکم یہ ہے کہ) ہمارے ساتھ بنی اسرائیل کو بھیج دے
فرعون بولا کیا ہم نے تیری تربیت نہیں کی تھی؟ جب تو چھوٹا بچہ تھااور تو اپنی عمر کے کئی سال ہم میں گزار گیا
اورتونے پھر وہ کام کیا جو تونے کیا ہے اور توتو نا شکرا ہے
انہوں نے فرمایا جب میں نے وہ کام کیا تھا تو مجھے حقیقت کی خبر نہیں تھی
میں تمہارے پاس سے بھاگ گیا جب مجھے تمہارا ڈر ہوا تو مجھے اﷲ کریم نے حکم عطا فرما دیا اور مجھے رسولوں میں شامل فرمایا
اور یہ نعمت ہے جس کا احسان تو مجھ پر رکھ رہا ہے ( اسی لیے) تو نے بنی اسرائیل کو غلام بنا رکھا ہے ؟
فرعون بولا رب العالمین ہے کیا؟
آپ( علیہ السلام) نے فرمایاوہ آسمانوں اور زمین اور جو کچھ ان کے درمیان ہے کی تربیت فرمانے والا ہے اگر تم یقین رکھنے والے ہو
فرعون نے اپنے اردگرد والوں سے کہا کیا تم سن نہیں رہے ہو؟
فرمایا وہ تمہارا اور تمہارے پہلے آبائو اجداد کا پروردگار ہے
وہ بولا تمہارا رسول جو تمہاری طرف بھیجا گیا ہے اس کا تو دماغ چل گیا ہے
انہوں نے فرمایا وہ مشرق اور مغرب اور جو ان کے درمیان ہے ان سب کا پروردگار ہے اگر تم عقل والے ہو
وہ بولا اگر میرے بغیر کسی اور کو اللہ مانا تو میں لازماً تجھے جیل میں ڈال دوں گا
آپ نے فرمایا اگرچہ میں کوئی واضح نشانی لے آئوں؟
اب اس نے کہا وہ نشانی پیش کر اگر تو سچا ہے
انہوں نے اپنی لاٹھی ڈالی تو لوگوں نے یہ دیکھا کہ وہ تو بڑا واضح اژدھا ہے
آپ نے اپنا ہاتھ نکالا تو وہ دیکھنے والوں کے لیے بالکل سفید تھا
اس نے اردگرد بیٹھے سرداروں سے کہا یہ تو بڑا ماہر جادوگر ہے
یہ چاہتا ہے کہ اپنے جادو سے تمہیں اپنی زمین سے نکال دے اب تمہارا کیا مشورہ ہے؟
وہ بولے اسے اور اس کے بھائی کو مہلت دیں اور شہروں میں لوگوں کو اکٹھا کرنے والے بھیج دیں
وہ آپ کے پاس ماہر جادو گر لے آئیں
جادوگر ایک مقررہ دن کے مقررہ وقت کے لیے اکٹھے کر دیئے گئے
اور لوگوں کو کہا گیا تم اکٹھے ہو جائو
تاکہ ہم جادوگروں کی پیروی کریں اگر وہ غالب آ جائیں
} جب جادوگر آئے تو فرعون سے کہنے لگے کیا ہمارے لئے اجرت ہوگی اگر ہم غالب آ گئے؟
اُس نے کہا جی یقیناًتم مقرب بن جائو گے
موسیٰ(علیہ السلام)نے اُنہیں فرمایاجو تم ڈالنے والے ہو ڈالو
انہوں نے اپنی رسیاں اور لاٹھیاں ڈالیں اورکہنے لگے فرعون کی عزت کی قسم!یقینا ًہم ہی غالب آجائیں گے
موسیٰ( علیہ السلام) نے اپنا عصا ڈالا تو جو انہوں نے مکر بنایا تھا وہ نگل گیا
سارے جادوگر سجدے میں گر گئے
وہ بولے ہم عالمین کے پروردگار پر ایمان لائے
جو موسیٰ اور ہارون(علیہما  السلام) کا رب ہے
فرعون نے کہا کیا میری اجازت سے پہلے تم ایمان لائے ہو؟ یقیناً وہ تمہارا بڑا ہے جس نے تمہیں بھی جادو سکھایا ہے تمہیں جلد پتہ چل جائے گا میں تمہارے ہاتھ اور پائوں ایک دوسرے کے خلاف سمت سے کاٹ دوں گا اور لازما تم سب کو صلیب چڑھا دوں گا
جادوگر بولے کوئی ڈر نہیں یقینا ًہم اپنے پروردگار کی طرف پلٹنے والے ہیں
ہمیں طمع ہے کہ ہمارا پروردگار ہمارے گناہ بخش دے گا اور اب ہم سب سے پہلے مومن ہیں
اور ہم نے موسیٰ (علیہ السلام) کو وحی کی کہ میرے بندوں کو رات کو لے کے نکلیں بے شک تمہارا پیچھا کیا جائے گا
فرعون نے شہروں میں اکٹھا کرنے والے بھیجے
(کہنے لگے) یقیناً یہ لوگ ایک چھوٹا سا خاندان ہے
اور یقیناً وہ ہمیں غصہ دلا رہا ہے
اور یقیناً ہم سب محتاط ہیں
ہم نے اُنہیں باغوں اور چشموں سے نکالا
اور خزانوں سے اور عمدہ جگہوں سے
اسی طرح ہوا اور ہم نے ان سب جگہوں کا وارث بنی اسرائیل کو بنا دیا
وہ سویرے سویرے اُن کے تعاقب میں نکلے
جب دونوں گروہوں نے ایک دوسرے کو دیکھا تو موسیٰ ( علیہ السلام) کے ساتھی بولے ہم تو پکڑے گئے
موسیٰ ( علیہ السلام) نے فرمایا ایسا ہر گز نہیں یقینا ًمیرے ساتھ میرا پروردگار ہے وہ مجھے راستہ بتلا د ے گا
بس ہم نے موسیٰ ( علیہ السلام) کو وحی فرمائی کہ اپنا عصا سمند ر میں ماریں سمندر پھٹ گیا اور اس کا ہر حصہ بڑے پہاڑ کی طر ح ہو گیا
ہم نے پچھلوں کو وہاں پہنچا دیا
اور ہم نے موسیٰ ( علیہ السلام) اور اس کے سب ساتھیوں کو نجات دے دی
اورپیچھے آنے والوں کو ہم نے ڈبو دیا
یقیناً اس میں نشانی ہے اور ان کی اکثریت ایماندار نہیں تھی
اور بے شک آپ کا پروردگار غالب اور سدا رحم فرمانے والا ہے
محبوب(صلی اﷲ تعالیٰ علیک وسلم) ! آپ ان کے سامنے ابراہیم ( علیہ السلام) کے واقعے کی بھی تلاوت فرمائیں
جب اس نے اپنے باپ اور قوم سے کہا تم کس کی پوجا کرتے ہو
انہوں نے کہا ہم بتوں کی پوجا کرتے ہیں اور ہم ان کے سامنے معتکف بیٹھے ہیں
انہوں نے فرمایا کیا وہ تمہاری سنتے ہیں ؟جب تم انہیں بلاتے ہو
یا تم کو نفع دیتے ہیں یا ضرر دیتے ہیں؟
وہ بولے ہم نے اپنے آباء کو اسی طرح کرتے پایا ہے
ابراہیم( علیہ ا لسلام) نے فرمایا کیا تم دیکھتے ہو کہ کس کی عبادت کرتے ہو
تم بھی اور تمہارے باپ دادے بھی
 تو بے شک سب جہانوں کے پروردگار کے بغیر سب میرے دشمن ہیں
جس نے مجھے تخلیق فرمایا ہے وہی تو مجھے راستہ دکھاتاہے
اور وہی ہے جو مجھے کھلاتا اور پلاتا ہے
اور جب میں بیمار ہوتا ہوں تو وہ مجھے شفا دیتا ہے
وہی مجھے موت دے گا پھرمجھے زندگی عطا فرمائے گا
اور جس کے بارے میں مجھے توقع ہے کہ میری کجیاں قیامت کے دن معاف فرما دے گا
اے میرے پروردگار!مجھے حکم عطا فرما اور مجھے صلاحیت والوں سے ملا دے
اور میرے لیے پچھلوں میں سچا بول بنا دے
اور مجھے نعمت بھری جنت کا وارث بنا دے
 اور میرے باپ کو معاف فرما دے وہ تو راستے سے بھٹکا ہوا تھا
اور مجھے رسوا نہ فرمانا جس دن انہیں اٹھایا جائے
 جس دن مال اور اولاد نفع نہیں دیں گے
ہاں جو اللہ تعالیٰ کے سامنے قلب ِسلیم لے آیا
 اور جنت پرہیزگاروں کے قریب کر دی جائے گی
اور جہنم سرکشوں کے سامنے ظاہر ہوگی
انہیں کہا جائے گا وہ کدھر ہیں جن کی تم عبادت کرتے تھے
اللہ تعالیٰ کو چھوڑ کرکیا وہ تمھاری مدد کر سکتے ہیں یا بدلہ لے سکتے ہیں؟
وہ جہنم میں سر کشوں سمیت اوندھے ڈال دیئے جائیں گے
 اور ابلیس کے سارے لشکر بھی
 وہ ایک دوسرے سے جھگڑا کرتے ہوئے کہیں گے
 اﷲ تعالیٰ کی قسم ہم کھلم کھلا گمراہی میں تھے
جب تمہیں عالمین کے پروردگار کے برابر قرار دیتے تھے
اور ہمیں تو صرف مجرموں نے گمراہ کیا
آج ہمارے لیے کوئی سفارشی نہیں ہیں
اور نہ ہی کوئی سرگرم دوست ہے
کاش! ہمارے لیے واپسی ہوتی تو ہم مومن بن جاتے
بے شک اس میں نشانی ہے ان کی اکثریت تو ایماندار نہیں تھی
یقینا آپ کا پروردگار وہ غالب اور سدا رحم فرمانے والا ہے
قوم ِ نوح نے رسولوں کو جھٹلایا
جب کہ ان کے ہم قوم نوح ( علیہ السلام) نے فرمایا تم ڈرتے نہیں ہو؟
بے شک میں تمہارے لیے امانت دار رسول ہوں
تم اﷲ تعالیٰ سے ڈرو اور میری فرمانبرداری کرو
اور میں اس پر کوئی اجر نہیں مانگتا میرا اجر توصرف عالمین کے پروردگار کے ذمہ ہے
تم اللہ تعالیٰ سے ڈرو اور میری فرمانبرادری کرو
وہ بولے کیا ہم تجھے مانیں اور تیرے ان گھٹیا ساتھیوں کی بھی پیروی کریں
انہوں نے فرمایا ان کے اعمال کا مجھے علم نہیں ہے
ان کا حساب تو میرے رب کے ذمہ ہے اگر تم میں کچھ شعور ہے
اور میں مومنوں کو دھتکارنے والا نہیں ہوں
میں تو صرف کھلم کھلا نذیر ہوں
وہ بولے اے نوح( علیہ السلام) اگر تو باز نہ آیا تو لازماً تجھے سنگسار کر دیا جائے گا
انہوں نے عرض کیا اے میرے پروردگار! میری قوم نے مجھے جھٹلا دیا ہے
میرے اور ان کے درمیان فیصلہ فرما دے مجھے اور میرے ساتھ والے مومنوں کو نجات دے
پس ہم نے اسے اور اس کے ساتھیوں کو بھری ہوئی کشتی میں نجات دی
ہم نے باقی رہنے والوں کو جو پیچھے تھے ڈبو دیا
بے شک اس میں نشانی ہے ان کی اکثریت ایمان والی نہیں ہے
اور یقینا آپ کا پروردگاروہ غالب اور سدا رحم فرمانے والا ہے
عادیوں نے اپنے رسولوں کو جھٹلایا ہے
جب اُنہیں ان کے ہم قوم ھود ( علیہ السلام)نے فرمایا کیا تم ڈرتے نہیں ہو؟
یقینا ًمیں تمہارے لیے امانت دار رسول ہوں
اللہ تعالیٰ سے ڈرو اور میری اطاعت کرو
میں اس پر تم سے کوئی اجرت نہیں مانگتا میری اجرت تو سب دنیائوں کے پروردگا اﷲ تعالیٰ کے ذمہ ہے
کیا تم ہر اونچی جگہ پرکھیل کود کے لیے ایک نشان بنا دیتے ہو
اور تم بڑے بڑے کارخانے بناتے ہو تاکہ تم اس دنیا میں ہمیشہ رہو
اور جب تم پکڑتے ہو تو بڑے جابرانہ انداز سے پکڑتے ہو
تم اﷲ تعالیٰ سے ڈرو اور میری فرمانبرداری کرو
اور تم اس سے ڈرو جس نے مدد کر کے تمہیں پھیلایا جسے تم جانتے ہو
اس نے تمہاری جانوروں اور اولاد سے مدد کی
اور باغات اور چشمے عطا فرما ئے
مجھے تم پر عذاب ِ عظیم کا خوف ہے
وہ بولے ہمارے لیے برابر ہے کہ آپ وعظ کریں یا نہ کریں
یہ توپہلے لوگوں کی من گھڑت باتیں ہیں
ہمیں کوئی عذاب نہیں ہو گا
انہوں نے اسے جھٹلادیا تو ہم نے انہیں ہلاک کر دیا بیشک اس میں نشانی ہے اور ان کی اکثریت ایماندار نہیں
اور یقیناآپ کا پروردگار وہ غالب اور سدا رحم فرمانے والا ہے
ثمود نے رسولوں کو جھٹلایا
جب ان کے ہم قوم صالح( علیہ السلام) نے انہیں فرمایا کیا تم ڈرتے نہیں ہو؟
بے شک میں تمہارے لیے امانت دار رسول ہوں
اﷲ تعالیٰ سے ڈرو اور میری فرماں برداری کرو
اور میں اس پر تم سے کوئی اجر نہیں مانگتا میرا اجر تو سب جہانوں کے پروردگار کے ذمہ ہے
کیا تمہیں اس دنیا میں امن و سلامتی کے ساتھ چھوڑ دیا جائے گا
باغوں اورچشموں میں
اور کھیتوں اور کھجوروں میں جن کے گابھے بڑے نرم و نازک ہیں
اور تم پہاڑوں میں ماہرانہ انداز سے گھر تراش کے بناتے ہو
سو اللہ تعالیٰ سے ڈرو اور میری فرما برداری کرو
اور تم اسراف کرنے والوں کے حکم کی اطاعت نہ کرو
جو زمین میں فساد مچاتے ہیں اوراصلاح نہیں کرتے تھے
وہ بولے:تو تو صرف جادو زدہ ہے
توتو ہماری طرح کا ایک بشر ہے کوئی نشانی لے آ اگر تو سچا ہے
فرمایایہ اونٹنی ہے اس کا اور تمہارا پینا ہے ایک ایک مقرر دن کا
اسے برائی سے نہ چھیڑو ورنہ تمہیں ایک بڑے دن کا عذاب پکڑ لے گا
انہوں نے اس کی کونچیں کاٹ دیں پھر وہ نادم ہوئے
انہیں عذاب نے آ لیابے شک اس میں نشانی ہے ان کی اکثریت تو ایماندار نہیں تھی
 یقینا آپ کا پروردگار وہ غالب اورسدا رحم فرمانے والا ہے
لوط(علیہ السلام) کی قوم نے بھی رسولوں کو جھٹلایا
جب اُن کے ہم قوم لوط نے فرمایا کیا تم ڈرتے نہیں ہو؟
بیشک میں تمہارے لئے ایک امانت دار رسول ہوں
اللہ تعالیٰ سے ڈرو اور میری اطاعت کرو
میں اس پر کوئی اجر نہیں مانگتامیرا اجر تو سب جہانوں کے پروردگار کے ذمہ ہے
کیا تم سب جہانوں کو چھوڑ کے صرف مردوں کے پاس آتے ہو؟
اور تم چھوڑ دیتے ہو جو تمہارے پروردگار نے تمہارے لیے بیویاں پیدا فرمائی ہیں بلکہ تم تو حد سے بڑھنے والے لوگ ہو
وہ بولے لوط اگر تو باز نہ آیا تو تو یہاں سے نکالے ہوئے لوگوں میں شامل ہو گا
انہوں نے فرمایا بے شک میں تمہارے عمل سے بے زار ہوں
اے میرے پروردگار!مجھے اور میرے گھر والوں کو ان اعمال سے جو یہ کرتے ہیں نجات دے
ہم نے اُسے اور اُس کے سب گھر والوں کو نجات دی
ہاں ایک بڑھیا پیچھے رہ جانے والوں میں تھی
پھر ہم نے باقیوں کو ہلاک کر دیا
ہم نے اُن پر بارش برسائی اورڈرائے ہوئے لوگوں کی بارش بد ترین ہوتی ہے
بیشک اس میں نشانی ہے اور اِن کی اکثریت مومن نہیں تھی
اور بے شک آپ کا پروردگاروہ غالب اورسدا رحم فرمانے والا ہے
درختوں کے جھنڈ والے لوگوں نے رسولوں کو جھٹلایا
جب اُنہیں شعیب ( علیہ السلام)نے فرمایاکیا تم ڈرتے نہیں ہو؟
میں تمہارے لئے امانت دار رسول ہوں
اللہ تعالیٰ سے ڈرو اور میری اطاعت کرو
میں تم سے کوئی اجر نہیں مانگتا میرا اجر تو سب جہانوں کے پروردگار کے ذمہ ہے
ماپ پورا کرو اور کمی کرنے والوں میں شامل نہ ہو
اور تم ٹھیک ٹھیک ترازو سے تولو
اور لوگوں کو اُن کی چیزیں کم کر کے نہ دو اور زمین میں فساد کرتے نہ پھرو
اور اس اللہ تعالیٰ سے ڈرو جس نے تمہیں اور تم سے پہلی نسلوں کو پیدافرمایا
وہ بولے تو تو صرف جادو زدہ ہے
اورتُو تو صرف ہمارے جیسا بشر ہے اور ہمیں یقین ہے کہ تو جھوٹا ہے
تو آسمان سے ہم پر کوئی ٹکڑا گرا دے اگر تو سچا ہے
انھوں نے فرمایا کہ میر اپروردگار تمہارے اعمال کو جانتا ہے
انہوں نے اُسے جھٹلا یاتو انہیں سائبان کے دن کے عذاب نے آ پکڑا بے شک یہ عظیم دن کا عذاب تھا
بے شک اس میں نشانی تھی اور ان کی اکثریت مومن نہیں تھی
اوربے شک آپ کا پروردگار غالب اورسدا رحم فرمانے والا ہے
اوریقیناًیہ قرآن عالمین کے تربیت فرمانے والے کی طرف سے نازل ہوا ہے
اسے لے کرروح ِ امین اترا ہے
آپ (علیک السلام) کے دل پر تاکہ آپ ڈرانے والوںمیں سے ہو جائیں
بے شک یہ واضح عربی زبان میں ہے
اور بے شک وہ پہلے صحیفوں میں ہے
کیا اُن کے لئے یہ نشانی نہیں ہے کہ اسے بنی اسرائیل کے علماء جانتے ہیں؟
اور اگر ہم اسے کسی عجمی پر اُتارتے
اور وہ ان کے سامنے پڑھتا توپھر یہ اس پر ایمان نہ لاتے
اسی طرح ہم نے مجرموں کے دلوں میں پرو دیا ہے
وہ اس پر ایمان نہیں لائیں گے یہاں تک کہ وہ دردناک عذاب کو نہ دیکھیں
وہ عذاب اچانک اُن پرآجائے گااور انھیں شعور بھی نہیں ہو گا
پھر وہ کہیں گے کیا ہمیں مہلت مل سکتی ہے؟
کیا وہ ہمارے عذاب کو جلدی نہیں مانگا کرتے تھے؟
دیکھیں تو سہی اگر ہم اُنہیں کچھ سال نفع لینے دیں
پھر اُن کے پاس وہ مصیبت آ جائے جس سے انہیں ڈرایا جاتا ہے
تو اُن کے لئے مفید نہیں ہو گا جس سے وہ نفع اندوز ہو چکے ہیں
ہم کوئی گائوں تباہ نہیں کرتے جب تک کہ وہاں ڈرانے والے نہ آئیں
یہ تو صرف یاد دلانے والی بات ہے اور ہم زیادتی کرنے والے نہیں ہیں
قرآن کو لے کے شیطان نہیں اترے
اُن کے لئے تو یہ مناسب نہیں اور نہ وہ اس کی طاقت رکھتے ہیں
وہ تو اس کے سننے سے بھی معطل ہیں
اے مخاطب ! اللہ تعالیٰ کے ساتھ کسی کو معبود نہ بنا ورنہ تو بھی عذاب یافتہ لوگوں میں ہو گا
آپ اپنے قریبی رشتہ داروں کو ڈرائیں
اور اپنے رحمت کے بازو اپنے پیروکار مومنوں کے لیے جھکا دیں
اگر یہ لوگ آپ کی نافرمانی کریں تو آپ فرما دیں بے شک میں تمہارے اعمال سے بری ہوں
اورغالب رحم کرنے والے پر آپ بھروسہ فرمائیں
جو آپ کو ملا حظہ فرماتاہے جب آپ اُٹھتے ہیں
اور جب آپ سجدہ گزاروں میں گھومتے پھرتے ہیں
یقیناً  وہی سننے والا اور سدا علم والاہے
کیا میں تمہیں بتائوں کہ شیطان کس پر اُترتے ہیں؟
وہ تو ہر بہتان تراشنے والے گناہ گار پر اترتے ہیں
وہ کان لگا کر سنتے ہیں اور اُن کی اکثریت جھوٹوں کی ہے
اور شاعروں کے پیرو کار کجرو لوگ ہوتے ہیں
کیا تو نہیں دیکھتا کہ وہ ہر وادی میں سرگرداں پھرتے ہیں؟
اور وہ وہ کہتے ہیں جس پر عمل نہیں کرتے
ہاںجو لوگ ایمان لائے اور نیک اعمال کیے اور کثرت سے اﷲ تعالیٰ کو یاد کیا اور اپنی مظلومیت کا انہوں نے بدلہ لیا ( وہ درست رو ہیں) ظالموں کوپتہ چل جائے گا کہ وہ کس پلٹ کے آنے والی جگہ پر لوٹ کر آ رہے ہیں