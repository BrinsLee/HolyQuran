الم
کیا لوگوں کا یہ خیال ہے کہ جب وہ کہیں ہم ایمان لائے توانہیں آزمائش کے بغیر چھوڑ دیا جائے گا؟
اور بے شک ہم نے ان سے پہلے لوگوں کو بھی آزمایا تو اﷲ تعالیٰ ضرور سچوں کو جانچے گا اور جھوٹوں کو ظاہر فرما دے گا
برے کام کرنے والے کیا یہ گمان کرتے ہیں کہ وہ ہمارے قبضے سے نکل جائیں گے ان کا یہ حکم بد ترین ہے؟
جو اﷲ تعالیٰ کی ملاقات کی آس لگائے بیٹھا ہے ( اسے سمجھ لینا چاہئے) کہ اﷲ تعالیٰ کی مقررہ معیاد لازماً  آنے  والی ہے وہ بہت سننے والا سدا جاننے والا ہے
اور جو مجاہدہ کرتاہے تو وہ اپنی جان کی بہتری کے لیےمجاہدہ کرتا ہے یقیناً اﷲ تعالیٰ تو سب دنیائوں سے غنی ہے
اور جو لوگ ایمان لائے اور نیک کام کیے ان کی خرابیوں پر ہم پردہ ڈال دیں گے اور ہم انہیں ان کے اعمال میں سے جو سب سے اچھا ہے اس کے مطابق بدلہ دیں گے
ہم نے انسان کو والدین کے ساتھ حسن ِ سلوک کی وصیت فرمائی اگر وہ تیرے ساتھ بحث شروع کریں کہ تو میرا شریک ٹھہرا جس کا تجھے علم ہی نہیں ہے تو پھر ان کی اطاعت نہ کر تمہاری واپسی میری طرف ہے میں پھر تمہارے اعمال تمہیں بتا دوں گا
اور جولوگ ایمان لائے ا ور نیک کام کیے تو ہم انہیں لازماً نیک لوگوں میں شامل فرمائیں گے
اورکچھ لوگ ایسے بھی ہیں جو کہتے ہیں کہ ہم اﷲ تعالیٰ پرایمان لائے ہیں جب راہِ خدا میں انہیں کوئی تکلیف ہوتی ہے تو لوگوں کی آزمائش کو وہ اﷲ تعالیٰ کے عذاب کی طرح سمجھنے لگ جاتے ہیں اور اگر آپ کے پروردگارکی طرف سے مدد آجائے تو وہ ضرور کہیں گے یقیناً ہم بھی تمہارے ساتھ تھے کیا اﷲ تعالیٰ جو دنیائوں کے سینوں میں ہے ان سے بہتر نہیں جانتا
اور یقیناً اﷲ تعالیٰ جانتا ہے ان لوگوں کو جو ایمان لائے ہیں اور منافقوں کی بھی اسے لازماً خبر ہے
کافروں نے ایمان والوں کو کہا ہمارے راستے پر چلو ہم تمہارے گناہ اٹھا لیں گے حالانکہ وہ ان کے گناہوں میں سے کچھ بھی اٹھانے والے نہیں ہیں یقینا ًوہ جھوٹے ہیں
وہ ضرور اپنے بوجھ بھی اٹھائیں گے اور ان کے بوجھوں کے ساتھ اور بوجھ بھی اٹھائیں گے اور قیامت کے دن ان سے ضرور پوچھا جائے گا ان باتوں کے بارے میں جو وہ گھڑا کرتے تھے
اورہم نے بے شک نوح (علیہ السلام)کو اس کی قوم کی طرف بھیجا وہ ان میں پچاس کم ایک ہزار سال ٹھہرا رہا پھر انہیں طوفان نے آ لیا کیونکہ وہ ظالم تھے
ہم نے اسے اور کشتی والوںکو نجات دی اور اس کشتی کو سب دنیائوں کے لیے ایک نشان بنا دیا
اور ابراہیم ( علیہ الصلوۃ والسلام) نے اپنی قوم سے فرمایا تم اﷲ تعالیٰ کی عبادت کرو اور اسی سے ڈرو یہ تمہارے لیے بہتر ہے اگر تم جانتے ہو
تم تو صرف اﷲ تعالیٰ کو چھوڑ کر بتوں کی عبادت کر رہے ہو اور بہتان تراشتے ہو جن کی تم اﷲ تعالیٰ کو چھوڑ کر عبادت کر رہے ہو وہ تمہارے رزق کے مالک نہیں ہیں رزق اﷲ تعالیٰ کے پاس تلاش کرواور اس کی عبادت کرو اور اس کا شکریہ ادا کرو اسی کی طرف تمہیں لوٹایا جائے گا
اوراگر تم جھٹلا دو تو تم سے پہلے بھی کئی قوموں نے جھٹلایا تھا رسول کی ذمہ داری تو واضح طورپر بات کا پہنچانا ہے
کیا انہوں نے نہیں دیکھا کہ اﷲ تعالیٰ کس طرح تخلیق کا آغاز فرماتا ہے پھر اس کا اعادہ بھی فرمائے گا یہ اﷲ تعالیٰ کے لیے آسان ہے
آپ (علیک الصلوۃ والسلام) فرما دیں زمین میں چلواور دیکھو کہ اﷲ تعالیٰ نے تخلیق کا آغاز کیسے کیا پھر اﷲ تعالیٰ ایک اور تخلیق اٹھائے گایقیناً اﷲ تعالیٰ ہر چیز پر قادر ہے
وہ جسے چاہتا ہے عذاب دیتا ہے اور جسے چاہتا ہے رحمت فرماتا ہے اسی کی طرف تم پلٹائے جائو گے
اور تم زمین اور آسمان سے آگے نکلنے والے نہیں ہواور تمہارے لیے اﷲ تعالیٰ کے بغیر نہ کوئی کارساز ہے نہ کوئی مددگار ہے
اورجن لوگوں نے اﷲ تعالیٰ کی آیات اور ملاقات کا انکار کیاوہ تو میری رحمت سے مایوس ہیں اور ان کے لیے درناک عذاب ہے
اس کی قوم کا اس کے بغیر کوئی جواب نہیں تھاکہ انہوں نے کہا اسے قتل کر دو یا جلا دو تو اﷲ تعالیٰ نے اسے آگ سے بچا لیا بے شک اس میں ایماندار قوم کے لیے نشانیاں ہیں
ابراہیم( علیہ السلام)نے فرمایا اﷲ تعالیٰ کو چھوڑ کے جو تم نے بت بنا رکھے ہیں یہ تمہاری دوستی دنیوی زندگی تک ہے پھر قیامت کے دن تم ایک دوسرے کا انکار کردو گے اور ایک دوسرے پر لعنت بھیجو گے اور تم سب کا ٹھکانہ جہنم ہے تمہارے کوئی بھی مدد گار نہیں ہیں
اس پر لوط( علیہ السلام) ایمان لے آیا ابراہیم(علیہ السلام)نے فرمایا میں اپنے رب کی طرف ہجرت کرکے جا رہا ہوں بے شک وہ غالب اور حکمت والا ہے
ہم نے اسے اسحاق اور یعقوب ( علیہما السلام) عطا فرمائے اور ہم نے اس کی اولاد میں نبوت اور کتاب رکھی اور ہم نے اسے دنیا میں بھی اجر دیا اور یقینا ًوہ آخرت میں صلاحیت والے لوگوں میں شامل ہیں
اور لوط(علیہ السلام) نے اپنی قوم سے فرمایا تم تو بےحیائی اختیار کرتے ہو جو تم سے پہلے دنیائوں میں کسی نے بھی نہیں کی
بے شک تم مردوں کے پاس آتے ہو اور راستہ کاٹتے ہو اور پھر اپنی محفل میں منکر باتیں کرتے ہو اس کی قوم کا صرف یہ جواب تھا کہ وہ بولے اگر تو سچا ہے تو ہمارے پاس اﷲ تعالیٰ کا عذاب لے آ
انہوں نے عرض کیا اے میرے پروردگار! اس مفسد قوم پر میری مدد فرما
اور جب ہمارے ایلچی بشارت لے کر ابراہیم(علیہ السلام) کے پاس آئے تو انہوں نے بتایا کہ ہم اس گائوں کے رہنے والوں کو ہلاک کرنے والے ہیں اس گائوں والے زیادتی کرنے والے ہیں
ابراہیم(علیہ السلام) نے فرمایا اس میں تو لوط( علیہ الصلوۃ والسلام) بھی ہے فرشتے بولے جو اس میں ہیں ہم انہیں بہتر جانتے ہیں ہم اسے اس کے گھر والوں کواس کی بیوی کو چھوڑ کے نجات دے دیں گے بیوی پیچھے رہ جانے والوں میں ہو گی
اور جب ہمارے قاصد لوط( علیہ السلام) کے پاس آئے وہ ان سے کبیدہ خاطرہوا اور اس کا دل بڑا تنگ پڑا فرشتے بولے آپ خوف زدہ نہ ہوں ہم آپ کو آپ کے گھر والوں کو آپ کی بیوی کے سوا سب کو نجات دے دیں گے وہ پیچھے رہ جانے والوں میں ہو گی
ہم اس بستی والوں پر ان کے فسق کی وجہ سے آسمان سے عذاب اتارنے والے ہیں
اور ہم نے اس تباہی سے عقل والی قوم کے لیے ایک نشانی چھوڑی
اور مدین کی طرف ان کا ہم قوم شعیب آیا اس نے کہا اے میری قوم! اﷲ تعالیٰ کی عبادت کرو اور آخرت کے دن کی امید رکھو اور زمین میں فساد کرتے نہ پھرو
قوم نے اسے جھٹلا دیا تو انہیں زلزلے نے آ لیا وہ سویرے سویرے اپنے گھروں میں اوندھے پڑے تھے
اور عاد و ثمود ان کے گھروں کو تم جانتے ہوشیطان نے ان کے اعمال ان کے سامنے مزین کر دیئے اور سیدھے راستے سے انہیں روکا حالانکہ وہ دیکھنے والے لوگ تھے
اور قارون ، فرعون اور ہامان ان کے سامنے موسیٰ(علیہ السلام) واضح نشانیاں لے کر آئے انہوں نے ملک میں غرور کیا وہ ہم سے آگے نکلنے والے نہیں تھے
ہم نے سب کو اس کے گناہ کی وجہ سے پکڑا ہم نے کچھ پر تو پتھروں کی بارش فرمائی اور کسی کو شدید آواز نے آ لیا اور کچھ کو ہم نے زمین میں دھنسا دیا اور کچھ کو ہم نے غرق کر دیا اﷲ تعالیٰ تو ان پر زیادتی نہیں فرما رہا وہ اپنی جانوں پر خود ظلم کرتے تھے
ن لوگوں کی مثال جنہوں نے اﷲ تعالیٰ کو چھوڑ کے حمایتی بنالیے ،مکڑی کی مثال ہے اس نے اپنا گھر تو بنایا بے شک سب گھروں میں سے سب سے کمزورگھر مکڑی کا گھر ہوتا ہے کاش! انہیں پتہ ہوتا
یقیناً اﷲ تعالیٰ جانتا ہے جس کی اﷲ تعالیٰ کو چھوڑ کے وہ عبادت کرتے ہیں اﷲ تعالیٰ غالب اور حکمت والا ہے
یہ مثالیں ہیں ہم لوگوں کے سامنے پیش فرماتے ہیں اور انہیں علم والے ہی جانتے ہیں
اﷲ تعالیٰ نے آسمانوں اور زمین کو حق اور سچ کے ساتھ پیدا فرمایا یقینا ًاس میں ایمانداروں کیلیے نشانیاں ہیں
محبوب( صلی اﷲ تعالیٰ علیک وسلم)! جو کتاب آپ پر وحی کی جاتی ہے اسے پڑھیں اور نماز قائم فرمائیں یقینا نماز بے حیائی اور منکر بات سے روکتی ہے اور بے شک اﷲ تعالیٰ کا ذکر سب سے بڑا ہے جو تم کرتے ہو اﷲ تعالیٰ اسے جانتا ہے
اور تم اہل کتاب سے صرف ایسی بحث کرو جو سب سے اچھی ہو ہاں جو ان میں سے ظالم ہیں اور تم کہو ہمارا اس پر ایمان ہے جو ہماری طرف اتارا گیا ہے اور جو تمہاری طرف اتارا گیا ہے اور ہمارا معبود اور تمہارا معبود ایک ہی ہے ہم اس کے فرماں بردار ہیں
اور ہم نے اسی طرح آپ کی طرف کتا ب اتاری جنہیں ہم نے کتاب دی ہے اس پر ان کا ایمان ہے اور ان اہل کتاب میں سے کچھ لوگ ہیں جو اس پر ایمان رکھتے ہیں اور ہماری آیات میں کافر ہی جھگڑتے ہیں
آپ اس کتاب سے پہلے کوئی کتاب تلاوت نہیں فرماتے تھے اور نہ اپنے دائیں ہاتھ سے تحریر فرماتےتھے پھر تو یہ باطل پرست شک کرتے
بلکہ یہ تو کھلم کھلا آیات ہیں ان لوگوں کے سینو ں میں جنہیں علم عطا ہوا ہے اور ہماری آیات میں کج بحثی تو صرف ظالم ہی کرتے ہیں
اوروہ بولے اس پر رب کی طرف سے نشانیاں کیوں نہیں اتاری گئیں آپ (علیک الصلوۃ والسلام) فرما دیں نشانیاں تو اﷲ تعالیٰ کے پاس ہیں میں واضح طور پر ڈر سنانے والا ہوں
کیا ان کے لیے یہ با ت کافی نہیں کہ ہم نے آپ پروہ کتاب اتاری جو ان کے سا منے پڑھی جا تی ہے بیشک اس میں ایماندار قوم کے لیے رحمت اور نصیحت ہے
فرمادیں میرے اورتمہارے درمیان اللہ تعالیٰ کافی گواہ ہے وہ جانتا ہے جو آسمانوں اور زمین میں ہے اور جوباطل پر ایمان لائے اوراﷲ تعالیٰ کا انکار کر دیا وہی تو خسارہ پانے والے ہیں
محبوب(صلی اﷲ تعالیٰ علیک وسلم)!وہ آپ سے جلدی عذاب کے طالب ہیں اگر مقررہ عرصہ نہ ہوتا تو ضرور ان پر عذاب آ جاتا، عذاب ان پر اچانک آ جائے گا اور انہیں شعور بھی نہیں ہو گا
وہ عذاب طلبی میں جلد بازی کر رہے ہیں اور یقینا جہنم کافروں کو گھیرنے والی ہے
جس دن عذاب ان کے اوپر سے اور ان کے پائوں کے نیچے سے انہیں ڈھانپ لے گا تو اﷲ تعالیٰ فرمائے گا اپنے اعمال کا ذائقہ چکھو
اے میرے بندو! جو ایمان لائے ہویقینا میری زمین وسیع ہے پس میری عبادت کرو
ہر جان نے موت کا ذائقہ چکھنا ہے پھر تم ہماری طرف لوٹائے جائو گے
اور جو لوگ ایمان لائے اور صلاحیت بھرے عمل کیے ہم انہیں جنت کے بالا خانوں میں جگہ دیں گے جس کے نیچےنہریں بہہ رہی ہیں وہ سدا ان میں رہیں گے بہترین اجر ہے کامیوں کا
یہ وہ لوگ ہیں جو صبر کرتے ہیں اوراپنے رب پر بھروسہ کرتے ہیں
اورکتنے جانور ہیں جو اپنا رزق اٹھائے نہیں پھر رہے اللہ تعالیٰ انہیں بھی اور تمہیں بھی رزق عطا فرماتا ہے وہ خوب سننے اور بھر پور علم والا ہے
}اگر آپ ( علیک الصلوۃ والسلام) ان سے پوچھیں کہ آسمانوں اور زمین کو کس نے پیدا کیا ہے اور سورج اور چاند کو کس نے مسخر کیاتو وہ ضرور کہیں گے اللہ تعالیٰ نے، پھر وہ کدھر الٹے پھررہے ہیں
اللہ تعالیٰ اپنے بندوں میں سے جس پر چاہتا ہے رزق وسیع کر دیتا ہے اور جس کے لیے چاہتا ہے کم کر دیتا ہے اﷲ تعالیٰ ہر چیز کو خوب جانتا ہے
اگر آپ(علیک الصلوۃ والسلام) ان سے پوچھیں بادلوں سے کون پانی اتارتا ہے اور زمین کو مرنے کے بعد کون زندہ کر دیتا ہے وہ ضرور کہیں گے کہ اﷲ تعالیٰ، فرما دیجئے سب تعریفیں اﷲ تعالیٰ کے لیے ہیں بلکہ ان کی اکثریت تو نا سمجھ ہے
یہ دنیاتو صرف کھیل کود ہی ہے اور یقینا آخرت کا گھر ہی زندہ ہے کاش! انہیں علم ہو
اور جب وہ کشتی میں سوار ہوتے ہیں تو اللہ تعالیٰ کو پکارتے ہیں اور خالص اس کے لیے عقیدہ رکھتے ہیں جب وہ انہیں صحرا کی طرف نجات دے دیتا ہے پھر وہ شرک کرنے لگ جاتے ہیں
تاکہ وہ انکار کردیں اس کا جو ہم نے انہیں دیا ہے وہ لطف اندوز ہولیں جلد ہی انہیں پتہ چل جائے گا
کیا انہوں نے نہیں دیکھا کہ ہم نے امن والا حرم بنایا ہے اور لوگ ان کے ا ردگرد سے اچک لیے جاتے ہیں کیا وہ باطل پر ایمان رکھتے ہیں اور اﷲ تعالیٰ کی نعمتوں کا انکار کرتے ہیں؟
اس سے بڑھ کے ظالم کون ہے جو اﷲ تعالیٰ پر جھوٹ گھڑتا ہے یا حق کے آنے کے بعد اس کی تکذیب کرتا ہے کیا کافروں کا جہنم میں ٹھکانہ نہیں ہے؟
اور جو ہماری ذات میں مجاہدہ کرتے ہیں ہم لازماً انہیں اپنے راستے دکھا دیتے ہیں اور یقیناً اﷲ تعالیٰ حُسن ِ عمل والوں کے ساتھ ہے