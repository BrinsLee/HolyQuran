یقیناًہم نے نوح(علیہ السلام) کو اس کی قوم کی طرف بھیجا کہ اپنی قوم کوڈرا اس سے پہلے کہ ان پر دردناک  عذاب آدھمکے
انہوں نے فرمایا: اے میری قوم! یقینا میں کھلم کھلا تمہیں ڈرانے والا ہوں
کہ تم اﷲ تعالیٰ کی عبادت کرو اس کا تقویٰ اختیار کرو اورمیری فرمانبرداری کرو
تو اﷲ تعالیٰ تمہارے گناہوں کو بخش دے گا اورتمہیں ایک مقررہ عرصے تک ڈھیل دے گا یقیناً اﷲ تعالیٰ کا مقرر عرصہ جب آتا ہے توپھر وہ مؤخر نہیں ہوتا اگر تم میں کچھ سمجھ ہے
عرض کیا :اے میرے پروردگار! میں نے اپنی قوم کو رات اور دن دعوت دی
وہ میری دعوت سے صرف بھاگ جانے میں ہی بڑھے
اور بے شک میں نے جب بھی انہیں بلایا تاکہ تو انہیں بخش دے تو انہوں نے اپنی انگلیاں اپنے کانوں میں ڈال لیں اور اپنے اوپر کپڑے لپیٹ لیے اور بے حد غرور کرتے ہوئے اسی بات پر ڈٹے رہے
پھر میں نے انہیں برملا پکارا
بے شک میں نے ان کے سامنے کھول کھول کر باتیں بیان کیں اور انہیں سر گوشی میں بھی باتیں سمجھائیں
اورمیں نے کہا اپنے پروردگار سے مغفرت چاہو یقیناً وہ بڑا بخشنے والا ہے
وہ بادل سے تم پرموسلادھار بارش برسائے گا
اور وہ مالوں اور اولاد سے تمہاری مدد فرمائے گا اور تمہیں باغات عطا فرمائے گا اور تمہارے لیے نہریں ہوں گی
تمہیں کیا ہو گیا ہے کہ تم اﷲ تعالیٰ کی عظمت کی امیدیں نہیں رکھتے ہو
حالانکہ اس نے رنگا رنگ انداز سے تمہیں تخلیق فرمایا
کیا تم نہیں دیکھتے کہ اس نے سات آسمان تہ بتہ کس طرح تخلیق فرمائے
چاند کو ان میں روشنی کا ذریعہ ٹھہرایا اور سورج کو دیا بنا دیا
اﷲ تعالیٰ نے تمہیں زمین میں سے اچھی طرح اگایا
پھر تمہیں اسی میں لوٹا دے گا پھر اسی سے تمہیں نکالے گا
اﷲ تعالیٰ نے تمہارے لیے زمین کو بچھونا بنایا
تاکہ تم اس زمین میں کھلے راستوں میں چلتے رہو
نوح(علیہ السلام) نے عرض کیا :اے میرے پروردگار! انہوں نے میری نافرمانی کی اور اس کی پیروی کی جس کا مال اور اس کی اولادصرف خسارے میں ہی آگے بڑھتی ہے
اور انہوں نے بڑے بڑے مکر کیے
اور انہوں نے کہا ہے تم اپنے معبودوں کو ہر گز نہ چھوڑو اور خاص طور سے ودّ، سواع،یغوث، یعوق اور نسر کو نہیں چھوڑنا ہے
اورانہوں نے بہت سارے لوگوں کو گمراہ کیا ہے اور ظالم تو گمراہی میں ہی آگے بڑھے ہیں
وہ اپنے گناہوں کی وجہ سے ڈبو دیئے گئے ہیں انہیں آگ میں داخل کر دیا گیا انہوں نے اپنے لیے اﷲ تعالیٰ کے بغیر کوئی مددگار نہ پایا
اور نوح ( علیہ السلام( نے عرض کیا: اے میرے پروردگار! تو زمین پر کافروں کا کوئی بستا گھر نہ چھوڑ
اگر تو انہیں مہلت دے گا تو وہ تیرے بندوں کو گمراہ کریں گے اور وہ صرف فاجروں اور منکروں کو ہی جنم دیں گے
اے میری تربیت فرمانے والے !تو مجھے میرے والدین اور جو بھی میرے گھر میں مومن ہو کر آئے اور باقی سب مومن مردوں اور مومن عورتوں کو معاف فرما دے اور ظالموں کو تباہی اور ہلاکت میں اور بڑھا