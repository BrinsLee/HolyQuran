سب تعریفیں آسمانوں اور زمین کے پیدا کرنے والے اﷲ تعالیٰ کے لیے ہیں جس نے فرشتوں کو پیغام لانے والا بنایا جن کے دو دو تین تین چار چار پَر ہیں وہ مخلوق میں جو اضافہ چاہتا ہے فرما دیتا ہے بے شک اﷲ تعالیٰ ہر چیز پر قدرت رکھتا ہے
جو رحمت وہ لوگوں کو عطا فرماتا ہے اسے روکنے والا کو ئی نہیں اور جسے اللہ تعالی روک لیتا ہے اسے کوئی کھولنے والا نہیں وہ غالب اور دانائی والا ہے
اے اولاد ِ آدم! جو ا للہ تعالیٰ کی تم پر نعمتیں ہیں ان کا چرچہ کرو کیا اﷲ تعالیٰ کے بغیر کوئی اور خالق ہے جو آسمان اور زمین سے تمہیں رزق دے اس کے بغیر کوئی معبود نہیں تم کدھر بھٹکتے پھر رہے ہو
محبوب(صلی اﷲ تعالیٰ علیک وسلم)! اگر وہ آپ کی تکذیب کریں تو وہ پہلے رسولوں کو بھی جھٹلا چکے ہیں معاملات کا مرجع ذات ِ ربانی ہے
اے اولاد ِ آدم! اللہ کا وعدہ حق اور سچ ہے تمہیں دنیوی ذندگی دھوکے میں نہ ڈالے اور اﷲ تعالیٰ کے مقابلے میں دھوکہ باز تمہیں دھوکے میں نہ ڈالے
یقینا  ًشیطان توتمہارا دشمن ہے اسے اپنا دشمن ہی سمجھو وہ تو اپنے گروہ کو ہی بلاتاہے تاکہ وہ جہنمی بن جائیں
جنہوں نے کفر کمایا ان کے لیے دردناک عذاب ہے اور جو ایمان لائے اور اعمال ِ صالح کیے ان کے لیے مغفرت اور بڑا اجر ہے
کیا وہ شخص جس کے برے اعمال اس کے سامنے مزین ہو گئے اور وہ انہیں حسین سمجھنے لگ گیا تو اﷲ تعالیٰ جسے چاہتا ہے گمراہ فرما دیتا ہے اور جسے چاہتا ہے راہ ِ راست پر چلاتا ہے آپ اپنی جان کو ان پر حسرتوں کی وجہ سے پچھتاوے میں نہ ڈالیں بے شک اﷲ تعالیٰ ان کے اعمال کو جا نتا ہے
اللہ تعالیٰ وہ ذات ہے جس نے ہوائوں کوچھوڑاوہ بادل اٹھا لا ئی ں ہم نے ایک مردہ شہر کی طرف انہیں چلایا اور موت کے بعد زمین کو اس سے زندہ کر دیا اسی طرح تمہارا بھی اٹھنا ہو گا
جو عزت چا ہتا ہے توسب عزت اﷲ تعالیٰ کے لیے ہے اسی کی طرف پاکیزہ کلام اٹھتا ہے اور نیک اعمال اسے اٹھاتے ہیں جو برے مکر کرتے ہیں ان کے لیے سخت عذاب ہے ان کا مکر خود تباہ ہو جائے گا
اللہ تعالیٰ نے تمہیں مٹی سے پیدا کیا پھر نطفے سے، پھر تمہارے جو ڑ ے بنا دیئے اور کوئی عورت اﷲ تعالیٰ کے علم کے بغیر حاملہ نہیں ہوتی اور نہ ہی بچہ جنتی ہے اور کسی عمر رسیدہ کو عمر نہیں دی جاتی اور نہ اس کی عمر میں کمی کی جاتی ہے مگر یہ سب کچھ کتاب میں درج ہے یہ بات اﷲ تعالیٰ پر آسان ہے
دو دریا برابر نہیں ہیں یہ ٹھنڈے میٹھے پانی والا ہے جس کا پینا بڑا خوشگوار ہے اور دوسرا کھاری کڑوا ہے اور تم ہر ایک سے تازہ گوشت کھاتے ہو اور پہننے کے لیے ان سے زیور بھی نکالتے ہو اور تو کشتیوں کو دیکھتا ہے کہ پانی کو چیرتی پھر رہی ہیں تاکہ تم اﷲ تعالیٰ کا فضل تلاش کرو اور شکر گزار بن جائو
وہ رات کو دن میں اور دن کو رات میں داخل فرماتا ہے اور اس نے چاند اور سورج کو مسخر کر دیا ہے ان میں سے ہر ایک اپنا کام مقررہ عرصے کے لیے جاری رکھے گا یہ ہے تمہارا پروردگار اﷲ تعالیٰ ملک اسی کا ہے جو اس کے بغیر اوروں کی عبادت کرتے ہیں وہ تو کھجور کی گٹھلی کے چھلکے کے بھی مالک نہیں ہیں
اگر تم انہیں پکارو تو وہ تمہاری پکار نہیں سنیں گے اگر وہ سن بھی لیں تو تمہاری مراد پوری نہیں کر سکیں گے اور قیامت کے دن تمہارے شرک کا انکار کر دیں گے اور تجھے خبر رکھنے والے کی طرح کوئی بتا بھی نہیں سکے گا
اے اولاد ِ آدم! تم اللہ تعالیٰ کے محتاج ہو اﷲ تعالیٰ تو غنی اور قابل ِ تعریف ہے
اگر چاہے تو تم سب کو اٹھا لے اور ایک نئی مخلوق لے آئے
اور یہ اللہ تعالیٰ کے لئے کوئی مشکل بات نہیں ہے
اور کوئی بوجھ اٹھانے والی جان کسی دوسری جان کا بوجھ نہیں اٹھائے گی اگر بوجھ والی اپنے بوجھ کے لیے کسی کو بلائے تو اس کا کوئی بوجھ نہیں اٹھایا جائے گا خواہ وہ قریبی رشتہ دار ہی کیوں نہ ہو آپ تو صرف انہیں ڈراتے ہیں جو بن دیکھے اپنے پروردگار سے ڈرتے ہیں اور نماز قائم کرتے ہیں جو تزکیہ کرتا ہے وہ اپنی جان کے لیے تزکیہ کرتا ہے اور واپسی تو اﷲ تعالیٰ کی طرف ہی ہے
اور اندھا اور دیکھنے والا برابر نہیں ہیں
اور نہ اندھیرے اور روشنی برابر ہیں
اور نہ ہی سایہ اور کڑکتی دھوپ برابر ہیں
اورزندے اور مردے بھی برابر نہیں ہیں اﷲ تعالیٰ جسے چاہتا ہے سنا دیتا ہے اور آپ قبروں والوں کو سنانے والے نہیں ہیں
آپ تو صرف نذیر ہیں
بیشک ہم نے آپ کو حق اور سچ کے ساتھ بشیر و نذیر بنا کے بھیجا ہے اور ہر قوم میں لازماً  کوئی نہ کوئی نذیر گزرا ہے
اور اگر آپ کی وہ تکذیب کرتے ہیں تو ان لوگوں نے بھی تکذیب کی جو ان سے پہلے تھے ان کے پاس بھی رسول واضح نشانیاں صحیفے اور روشن کتاب لائےتھے
پھر میں نے کافروں کو پکڑ لیا تو میرا نرالا عذاب کیسا تھا؟
کیا تو نے نہیں دیکھا؟ کہ اﷲ تعالیٰ نے بادل سے پانی اتارا اوراس کے ذریعے پھل لگائے جن کے رنگ مختلف ہیں اور پہاڑوں کے کچھ سفید کچھ سرخ جن کے رنگ الگ الگ ہیں اور سخت کالے پہاڑبھی بنائے
اور اسی طرح انسان ،جانوراور چارپائے بھی مختلف رنگوں کے پیدا فرمائے بندوں میں سے اﷲ تعالیٰ سے ڈرنے والے تو صرف علما ہیں یقیناً اﷲ تعالیٰ غالب اور بخشنے والا ہے
یقینا جو لوگ اﷲ تعالیٰ کی کتاب پڑھتے ہیں نماز قائم کرتے ہیں اور جو ہم نے انہیں رزق دیا ہے چھپے اور ظاہر خرچ کرتے ہیں تو وہ ایسی تجارت کی امید رکھتےہیں جو ٹوٹے گی نہیں
تاکہ اﷲ تعالیٰ انہیں پورے پورے اجر دے اور اپنے فضل سے انہیں بڑھائے یقیناً اﷲ تعالیٰ بہت بخشنے والا اور بہت ہی قدر دان ہے
اور جوہم نے آپ کی طر ف کتاب وحی فرمائی ہے وہ حق اور سچ ہے جو پہلی کتابوں کی تصدیق کرتی ہے یقیناً اﷲ تعالیٰ خبر رکھنے والا اور ملاحظہ فرمانے والا ہے
پھر ہم نے اپنی کتاب کا ان لوگوں کو وارث بنایا جنہیں ہم نے اپنے بندوں سے چناتھا ان میں سے کچھ تو اپنی جان پر زیادتی کرنے والے تھے اور کچھ میانہ رو تھے اور کچھ بھلائیوںمیں اللہ تعالیٰ کے اذن سے آگے بڑھنے والے تھے یہ ہے فضل کبیر
آباد باغات ہیں جن میں انہوں نے جانا ہے وہاں انہیں سونے کے گنگن اور موتیوں کے ہار پہنائے جائیں گے اور ان کا لباس ریشمی ہو گا
پھر وہ کہنے لگے سب تعریفیں اﷲ تعالیٰ کی ہیں جس نے غم کو ہم سے دور کر دیا یقیناً  ہمارا پروردگار بہت بخشنے والابڑا قدر دان ہے
جس نے ہمیں محض اپنے فضل سے دائمی قیام گاہ میں اتارا ہے جہاں نہ تو ہمیں کوئی تکلیف ہو گی اور نہ ہمیں تھکن چھوئے گی
اور جو منکر ہیں ان کے لیے جہنم کی آگ ہے نہ تو انہیں مرنے کا حکم دیا جائے گا اور نہ ان کے عذاب میں تخفیف ہو گی ہم ہر نا شکرے کو ایسی ہی جزا دیتے ہیں
وہ جہنم میں چلائیں گے اے ہمارے پروردگار! ہمیں نکال کہ ہم صلاحیت والے کام کریں وہ نہیں جو ہم پہلے کرتے رہے ہیں ، کیا ہم نے تمہیں اتنی عمر نہیں دی تھی کہ نصیحت حاصل کرنے والے نصیحت حاصل کر لیتے ہیں اور تمہارے پاس ڈرانے والا بھی آیا اب عذاب کا مزہ چکھو ظالموں کا کوئی مدد گار نہیں ہے
یقیناً اللہ تعالیٰ آسمانوں اور زمین کے غیب جاننے والاہے اور وہ سینے والی چھپی باتوں کا بھی خوب جاننے والا ہے
یہ وہی ذات اقدس ہے جس نے زمین میں تمہیں پہلوں کا جانشین بنایا جو انکاری ہے تو اس کا انکار اسی کے لیے وبال ہے ، کافروں کا کفر رب کی ناراضگی کو ہی بڑھاتا ہے اور کافروں کوان کا کفر خسارے میں ہی بڑھاتا ہے
آپ (علیک الصلوۃ والسلام)فرمائیں کیا تمہارے شریک جنہیں اس کو چھوڑ کے عبادت کرتے ہو ، تمہاری کیا رائے ہے مجھے دکھائو زمین میں انہوں نے کون سی چیز بنائی ہے یا آسمانوں میں ان کی کوئی شراکت ہے یا ہم نے انہیں کوئی کتاب دی ہے اور وہ اس کتاب کی واضح نشانیوں پر چل رہے ہیں بلکہ یہ ظالم ایک دوسرے سے صرف فریب کی باتیں کرتے ہیں
یقینا اللہ تعالیٰ آسمانوں اور زمین کو تھا مے ہوئے ہے کہ وہ اپنی جگہ سے ہٹ نہ جا ئیں، اگر وہ اپنے مقام سے ہٹیں توپھر اس کے بغیر انہیں کون تھام سکتا ہے وہ بڑا ہی بردبار اور سدا بخشنے والا ہے
اورانہوں نے اﷲ تعالیٰ کی بڑی پختہ قسمیں کھائیں کہ اگر ان کے پا س کوئی نذیر آیا تو وہ سابقہ سب امتوں سے زیادہ ہدایت یافتہ ہوں گے جب نذیر تشریف لایا تو وہ صرف نفرت میں ہی آگے بڑھے
یہ زمین میں غرور و تکبر تھا اور بد ترین چالیں تھیں بری چالیں چالوں والوں کو ہی گھیرتی ہیں وہ تو صرف پہلوں کے طریقے کا انتظار کر رہے ہیں محبوب ( صلی اﷲ تعالیٰ علیک وسلم) !آپ اﷲ تعالیٰ کے طریقے کو بدلتا ہوا ہر گز نہیں پائیں گے اور نہ ہی سنت ِ اﷲ کو ٹلتا ہوا پائیں گے
کیا وہ زمین میں نہیںچلتے کہ وہ دیکھیں کہ پہلے لوگوں کا انجام کیا ہوا جن میں ان سے بڑھ کر طاقت تھی؟ اﷲ تعالیٰ کو آسمانوں یا زمین کی کوئی چیز اپنے ارادے سے ہٹا نہیں سکتی، بیشک وہ علم والا قدرت والا ہے
اور اگر اللہ تعالیٰ لوگوں کو ان کے اعمال کی وجہ سے پکڑتا تو زمین کی سطح پرکوئی جاندار زندہ نہ رہتا لیکن وہ انہیں ایک مقررہ عرصے تک ڈھیل دیتا ہے جب ان کا مقررہ عرصہ آئے گا تو بیشک اﷲ تعالیٰ اپنے بندوں کو دیکھنے والا ہے