حٰمٓ
اﷲ تعالیٰ غالب اور حکمت والے کی طرف سے کتاب نازل ہوئی
یقینا آسمانوں اور زمین میں ایمانداروں کے لئے نشانیاں ہیں
اورتمہاری تخلیق میں اور جانور جو اس کائنات میں پھیلے ہوئے ہیں ان سب میں یقین کرنے والی قوم کے لئے نشانیاں ہیں
اور رات اور دن کے ادل بدل ہونے میں اور جواللہ تعالیٰ آسمان سے رزق اُتارتا ہے اورزمین کو مرنے کے بعد زندہ کر دیتا ہے اور ہوائوں کے ادل بدل ہونے میں عقل مند قوم کے لیے آیات ہیں
یہ اللہ تعالیٰ کی نشانیاں ہیں جوہم آپ کے سامنے ٹھیک ٹھیک پڑھ رہے ہیں،اللہ تعالیٰ اور اُس کی آیات کے بعد کس بات پر وہ ایمان لائیں گے؟
ہر ملمع ساز گناہ گار کے لیے ہلاکت ہے
وہ اللہ تعالیٰ کی آیات جو اس پر پڑھی جاتی ہیں سنتا ہے پھر وہ غرور پر اصرار کرتا ہے گویا اس نے سننا ہی نہیں، محبوب(صلی اﷲ تعالیٰ علیک وسلم)!آپ اُسے دردناک عذاب کی بشارت دے دیں
جب اُسے ہماری آیات سے کسی شے کا علم ہوتا ہے تو وہ ان کا مذاق اڑاتا ہے ایسے لوگوں کے لیے رسوا کن عذاب ہے
اُن کے آگے جہنم ہے اوراُن کی کمائی انہیں کوئی فائدہ نہیں دے گی اور اﷲ تعالیٰ کو چھوڑ کے جنہیں انہوں نے اپنا کارساز بنا لیا تھا وہ بھی فائدہ نہیں دیں گے ان کے لیے بہت بڑا عذاب ہے
یہ (قرآن)تو ہدایت ہے اور جو اپنے پروردگار کی آیات کے منکر ہیں ان کے لیے ایسا عذاب ہے جو بڑا دردناک عذاب ہے
اللہ تعالیٰ وہ ہے جس نے تمہارے لئے سمندرکو مسخر کر دیا تاکہ اس کے حکم سے ان میں جہاز چلیں اور تم اﷲ تعالیٰ کے فضل کو تلاش کرو اور تاکہ تم شکر ادا کرو
اور اس نے تمہارے لیے سارے کا سارا مسخر فرما دیا جو کچھ آسمانوں اور جو کچھ زمین میں ہے اس میں غور و فکر کرنے والی قوم کے لیے نشانیاں ہیں
آپ ( علیک الصلوۃ والسلام) ایمانداروں کو فرما دیں کہ وہ ان لوگوں سے در گزر کریں جو اﷲ تعالیٰ کے دنوں کی امید نہیں رکھتے تاکہ اﷲ تعالیٰ خود ان کی کمائی کا انہیں بدلہ دے
جو نیک کام کرتا ہے اس نے ا پنے جی کے لئے کیااورجو برائی کرتا ہے تو اُس کا بوجھ اُس کے جی پر ہے پھر تم اپنے رب کی طرف پلٹائے جائوگے
اور بے شک ہم نے بنی اسرائیل کو کتاب،حکومت اور نبوّت عطا فرمائی اور اُنھیں پاکیزہ چیزوں کا رزق عطا فرمایا اور ہم نے انہیں اُس دور کی دنیائوں پر فضیلت دی
اورہم نے اُنھیں حکم دینے کی واضح نشانیاں دیں ان میں اختلاف علم آنے کے بعد ہوا یہ باہمی ضد اوربغاوت سے تھا آپ کا پروردگار ان کے اختلافات کا قیامت کے دن فیصلہ فرمائے گا
پھر ہم نے آ پ کو ان معاملات میں شریعت پر متعین فرما دیا تو آپ شریعت کی پیروی فرمائیں اور ان لوگوں کی خواہشات پر نہ چلیں جن کے پاس علم نہیں ہے
یقیناً وہ آپ کو اﷲ تعالیٰ کے مقابل کچھ بھی فائدہ نہیں دے سکتے یقیناً ظالم ایک دوسرے کے ساتھی ہیں اور اﷲ تعالیٰ پرہیزگاروں کا ولی ہے
یہ لوگوں کے لیے سوجھ بوجھ کی باتیں ہیں اور یقین کرنے والی قوم کے لیے ہدایت اور رحمت ہیں
کیاوہ لوگ جنھوں نے بدیاں کمائی ہیں یہ خیال کرتےہیں کہ ہم انہیں ان جیسا بنا دیں گے جنہوں نے ایمان لا کرصلاحیت والے اعمال کیے کہ ان کی زندگی اور موت ایک جیسی ہو جائے جو وہ فیصلہ کر رہے ہیں وہ برا فیصلہ ہے
اللہ تعالیٰ نے سب آسمان اور زمین حق اور سچ کے ساتھ پیدا فرمائے تاکہ ہر جان کو اس کی کمائی کے مطابق جزا دی جائے اور ان پر زیادتی نہیں کی جائے گی
محبوب(صلی اﷲ تعالیٰ علیک وسلم)!کیا آپ نے اسے ملاحظہ فرمایا جس نے اپنی خواہش کو اپنا معبود بنا لیا اﷲ تعالیٰ نے اسے علم کے باوجود گمراہ فرما دیا اور اس کے کان اور اس کے دل پر مہر لگا دی اور اس کی آنکھوں پر پردہ ڈال دیا اﷲ تعالیٰ کے بعد اسے کون ہدایت دے گا کیا تم نصیحت نہیں پکڑتے ؟
اوروہ کافر بولے زندگی صرف یہ دنیا کی زندگی ہے ہم مرتے اور زندہ ہوتے ہیں ہمیں تو صرف زمانہ ہی ہلاک کرتا ہے انہیں اس بات کا علم نہیں ہے وہ تو صرف گمان کے راہی ہیں
اورجب اُن کے سامنے ہماری واضح آیات پڑھی جاتی ہیں تو اُن کی اس کے بغیر کوئی دلیل نہیں ہوتی کہ وہ کہتے ہیں کہ ہمارے آبائواجداد کو لے آئواگر تم سچے ہو
فرما دیجئے اللہ تعالیٰ تمہیں زندہ کرے گا پھر تمہیں موت دے گا پھر تمہیں قیامت کے دن تک اکٹھا رکھے گا جس میں کوئی شک نہیں ہے لیکن اکثر لوگ بے علم ہیں
آسمانوں اور زمین کا ملک اللہ تعالیٰ کے لئے ہے اور جب قیامت قائم ہوگی تواس دن باطل پرست خسارے میں ہوں گے
اورآپ ہر اُمت کو دیکھیں گے کہ وہ گھٹنوں کے بل ہیں ہر اُمت کو اُس کے نامۂ اعمال کی طرف دعوت دی جائے گی آج تمہیں اعمال کے مطابق بدلہ دیا جائے گا
یہ ہماری کتاب( نامۂ اعمال) ہے جو حق اور سچ کے ساتھ ہمارے سامنے بول رہی ہے ہم تمہارے اعمال لکھ رہے تھے
بہر کیف جو ایمان لائے اور صلاحیت والے کام کیے اﷲ تعالیٰ انہیں اپنی رحمت میں داخل فرمائے گا یہ ہے واضح کامیابی
تو جن لوگوں نے کفر کیا کیا تمہارے سامنے میری آیتیں نہیں پڑھی جاتی تھیں لیکن تم نے تو غرور کیا تم مجرموں کی قوم تھے
جب کہا جاتا ہے کہ اللہ تعالیٰ کا وعدہ سچ ہے اور قیامت کے آنے میں ذرہ بھی شک نہیں،تو تم بکا کرتے تھے ہمیں نہیں پتہ قیامت کیا ہوتی ہے یہ تو ایک گمان ہی گمان ہے اور ہمیں اس پر یقین نہیں ہے
اب اُن کے سامنے ان کے اعمال کی برائیاں ظاہر ہو گئیں اور انہیں اس نے گھیر لیا جس کا وہ مذاق اڑاتے تھے
اور کہاجائے گا آج ہم تمہیں بھلا دیں گے جیسا تم نےاِس دن کی ملاقات کو بھلایا تھا اور تمہارا ٹھکانہ آگ ہے تمہارا کوئی مدد گار نہیں
یہ اس لئے ہے کہ تم نے آیات ِربانی کو مسخری بنالیا تھا اوردنیوی زندگی نے تمہیں گمراہ کر دیاتھاآج وہ جہنم سے نکالے نہیں جائیں گے اور نہ اُن کی توبہ قبول کی جائے گی
سب تعریفیں آسمانوں اورزمین اور عالمین کے پروردگار کے لیے ہیں
آسمانوں اور زمین میں ساری عظمتیں اسی کی ہیں وہ غالب اور حکمت والا ہے