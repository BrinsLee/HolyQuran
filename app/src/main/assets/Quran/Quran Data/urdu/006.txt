سب تعریفیں اﷲ تعالیٰ کے لیے ہیں جس نے آسمانوں اور زمین کو پیدا فرمایااندھیروں اور نور کو بنایا پھر جنہوں نے کفر کیا ہے وہ اپنے رب کے ساتھ برابر(شریک) ٹھہرا رہے ہیں
اﷲ تعالیٰ وہ ذات ہے جس نے تم کو مٹی سے تخلیق فرمایا پھر ایک میعاد مقرر کی اور ایک میعاد اﷲ تعالیٰ کے نزدیک مقرر ہے پھر بھی تم شک کر رہے ہو
آسمانوں اور زمین میں وہی اﷲ تعالیٰ ہے جو تمہارے بھید بھی اور تمہاری کھلی باتوں کو بھی جانتا ہے اور جو تم کمائی کر رہے ہو اسے معلوم ہے
اور ان کے پروردگار کی نشانیوں میں سے جو نشانی بھی آتی ہے اس سے وہ منہ موڑ لیتے ہیں
پھر بیشک انہوں نے حق کی تکذیب کی جب وہ ان کے پاس آ گیاپھر جلد ہی اس چیز کی خبریں بھی آ جائیں گی جس کے ساتھ وہ مذاق کرتے تھے
کیا انہوں نے نہیں دیکھا ہم نے ان سے پہلے کتنی قومیں ہلاک کیں جنہیں ہم نے زمین میں تسلط دیا تھا ایسا تسلط تم کوہم نے نہیں دیا ہم نے ان پر موسلا دھار برسنے والے بادل بھیجے اور ہم نے ان کے نیچے نہریں بہا دیں جو چلتی تھیں پھر ہم نے ان کو ان کے گناہوں کے سبب سے ہلاک کر دیا اور ان کے بعد ہم نے ایک دوسری قوم کو پیدا فرما دیا
اور اگر ہم آپ(علیک السلام) پرکاغذ پر لکھی کتاب نازل فرماتے اور وہ اسے اپنے ہاتھوں سے چھوتے تب بھی جنہوں نے کفر اختیار کیا ہے یہی کہتے کہ یہ تو صرف کھلم کھلا جادو ہے
اور انہوں نے کہا ان پر فرشتہ کیوں نہ اتارا گیااور اگر ہم فرشتہ اتارتے تو ہر بات کا فیصلہ ہو گیا ہوتا پھر انہیں مہلت نہ دی جاتی
اور اگر ہم کسی فرشتہ کو نبی بناتے تو اس کو انسان کی شکل میں متشکل کر دیتے تو وہ اس شبہ میں مبتلا ہو جاتے جس شبہ میں وہ اب ہیں
محبوب(صلی اﷲ تعالیٰ علیک وسلم)! آپ سے پہلے رسولوں کا یقیناً مذاق اڑایا گیا تو جس چیزکے ذریعے وہ مذاق اڑاتے تھے اسی نے مذاق اڑانے والوں کو گھیر لیا
آپ(علیک الصلوٰۃ والسلام) ان سے فرما دیجئے کہ زمین میں چلو پھر دیکھو کہ ہماری تکذیب کرنے والوں کا انجام کیسا ہوا
آپ(علیک الصلوٰۃ والسلام) ان سے پوچھیں کہ جو کچھ آسمانوں اور زمین میں ہے کس کا ہے؟  آپ(علیک الصلوٰۃ والسلام) فرما دیں کہ اﷲ تعالیٰ کا ہے اس نے اپنی ذات پر رحمت کو لازم قرار دیا ہے وہ تمہیں لازماً قیامت کے دن تک اکٹھا رکھے گا جس میں کوئی شک نہیں، جن لوگوں نے اپنی جانوں کو خسارے میں ڈال دیا ہے سو وہ ایمان نہیں لائیں گے
اور اسی کا ہے جو رات اور دن میں سکون پذیر ہے اور وہ خوب سننے والا بڑے علم والا ہے
اورآپ(علیک الصلوٰۃ والسلام) فر ما دیجئے کیا میں اﷲ تعالیٰ کو چھوڑ کے کسی اور کو دوست بنا لوں(حالانکہ) وہ آسمانوں اور زمین کو بنانے والا ہے اور وہ کھلاتا ہے اور اسے کوئی نہیں کھلاتا، آپ(علیک الصلوٰۃ والسلام) فرما دیجئے کہ مجھے حکم ملا ہے کہ میں اسلام لانے والوں میں سب سے اول ہو جاؤں اور (یہ کہ) اے سامع! تو شرک کرنے والوں میں سے نہ ہو
آپ(علیک الصلوٰۃ والسلام) فرما دیں کہ بے شک میں بڑے دن کے عذاب سے ڈرتا ہوں اگر میں اپنے رب کی نافرمانی کروں
اس دن جو عذاب سے دور کیا گیا تو یقیناً اس پر اﷲ تعالیٰ نے رحم فرمایا ہے اور یہی بہت بڑی کامیابی ہے
اور اگر (اے مخاطب) اﷲ تعالیٰ تجھے کسی تکلیف کے ساتھ پکڑ لے تو اس (تکلیف) کو اس کے سوا کوئی دور کرنے والا نہیں ہے اور اگروہ تجھے بھلائی دینا چاہے تو وہ ہر چیز پر قدرت رکھنے والا ہے
اور وہ اپنے بندوں پر غالب ہے وہ بڑاکامل حکمت والا ہر چیز سےبا خبر ہے
آپ(علیک الصلوٰۃ والسلام) پوچھئے گواہی کے لحاظ سے کون سی بڑی معتبر شے ہے؟ آپ(علیک الصلوٰۃ والسلام) ہی فرمائیے وہی میرے اور تمہارے درمیان گواہ ہے اور میری طرف یہ قرآن وحی کیا گیا ہے تاکہ میں اس کے ذریعے تمہیں ڈرائوں اور اسے بھی ڈرائوں جس تک یہ قرآن پہنچے، کیا تم گواہی دیتے ہو کہ اﷲ تعالیٰ کے ساتھ کوئی اور خدا بھی ہیں؟ آپ(علیک الصلوٰۃ والسلام) فرما دیجئے میں تو (ایسی جھوٹی) گواہی نہیں دیتا، آپ(علیک الصلوٰۃ والسلام) فرمائیے وہ تو صرف ایک خدا ہی ہے اور میں بے شک ان (بتوں) سے بیزار ہوں جنہیں تم شریک ٹھہراتے ہو
جن لوگوں کو ہم نے کتاب عطا فرمائی وہ انہیں(رسول اﷲ) اس طرح پہچانتے ہیں جس طرح وہ اپنے بیٹوں کو پہچانتے ہیں یہی ہیں جنہوں نے اپنے نفسوں کو نقصان پہنچایا ہے پس وہ ایمان نہیں لائیں گے
اور اس سے زیادہ کون ظالم ہے جس نے اﷲ تعالیٰ پر جھوٹ گھڑ لیا یا اس کی آیات کی تکذیب کی؟ بے شک ظالم کامیاب نہیں ہوتے
اور (یاد کرو) جس دن ہم سب کو اکٹھا کریں گے پھر ان لوگوں سے کہیں گے جو مشرک تھے کہ کدھر ہیں تمہارے شریک جن کے بارے تم گمان کرتے تھے؟
پھر ان کا کوئی بہانہ نہ ہو گا مگر وہ یہ کہیں گے اﷲ تعالیٰ کی قسم ہے جو ہمارا رب ہے کہ ہم تو شرک نہیں کرتے تھے
محبوب(صلی اﷲ تعالیٰ علیک وسلم)! آپ ملاحظہ فرمائیں انہوں نے اپنی جانوں پر کیسے جھوٹ گھڑا اور جو کچھ وہ افترا کرتے تھے وہ کھو گیا
اور ان میں بعض ایسے بھی ہیں جو آپ کو سنتے ہیں (حالانکہ) ہم نے ان کے دلوں پر پردہ ڈال دیا کہ یہ اسے سمجھ سکیں اور ان کے کانوں پر بوجھ ہے اور اگرتمام  نشانیاں دیکھ لیں تب بھی اس پر ایمان نہیں لائیں گے حتی کہ جب آپ(علیک الصلوٰۃ والسلام) کے پاس آتے ہیں تو آپ سے جھگڑا کرتے ہیں، کافر کہتے ہیں کہ قرآن تو صرف پہلے لوگوں کے قصے ہیں
اور وہ اس (قرآن) سے روکتے ہیں اور اس سے دور بھاگتے ہیں اور وہ صرف اپنی جانوں کو ہلاک کرتے ہیں اور وہ سمجھتے نہیں
اے مخاطب!کاش تو دیکھے کہ جب انہیں آگ پر کھڑا کیا جائے گا تو وہ کہیں گے ہائے کاش! ہمیں واپس (دنیا) میں بھیجا جائے تو ہم اپنے رب کی آیات کو نہیں جھٹلائیں گے اور ہم مومنین میں سے ہو جائیں گے
بلکہ ان کے سامنے آ گیا جو اس سے پہلے وہ چھپاتے تھے  اگر انہیں واپس بھیجا جائے تو پھر یہ وہی کریں گے جس سے انہیں منع کیا گیا ہے اوربے شک یہ جھوٹے ہیں
اور وہ بولے کہ ہماری اس دنیا کی زندگی کے سوا کوئی زندگی نہیں اور ہم دوبارہ اٹھنے والے (قبروں سے) نہیں ہیں
اے مخاطب!کاش تو دیکھے جب وہ اپنے رب کے سامنے کھڑے کیے جائیں گے، اﷲ تعالیٰ فرمائے گا کیا یہ حق سچ نہیں ہے؟ وہ کہیں گے کیوں نہیں ہمیں اپنے رب کی قسم! اﷲ تعالیٰ فرمائے گا کہ پھر اپنے کفر کی وجہ سے عذاب چکھو
وہ لوگ تو گھاٹے میں رہے جنہوں نے اللہ تعالیٰ کی ملاقات کو جھٹلایایہاں تک کہ اچانک قیامت آگئی تو وہ بولے ہائے افسوس!ہم نے اس سلسلے میں بڑی کوتاہی کی وہ اپنے بوجھ اپنی پشتوں پر اٹھائے ہوئے ہوں گے،سن لو!بد ترین ہے وہ بوجھ جو انہوں نے اٹھا رکھا ہے
اوردنیا کی زندگی صرف کھیل اور تماشا ہے اورآخرت کا گھر پرہیز گاروں کے لیے بہتر ہے،کیا تم اس بات کو سوچتے نہیں ہو
محبوب(صلی اﷲ تعالیٰ علیک وسلم)! ہمیں پتہ ہے کہ ان لوگوں کی باتیں آپ کو غم میں ڈال دیتی ہیں،وہ آپ کو نہیں جھٹلارہے ہیں لیکن ظالم اللہ تعالیٰ کی آیات کا انکار کرتے ہیں
اور بیشک آپ(علیہ الصلوٰۃ والسلام) سے پہلے بھی رسولوں کو جھٹلایا گیاان رسولوں نے کافروں کی تکذیب اور اذیت پہنچائے جانے پر صبر کیا پھر ہماری مدد ان کے پاس آئی اوراللہ تعالیٰ کے کلمات کو کوئی بدل نہیں سکتا اور بیشک آپ(علیک الصلوٰۃ والسلام) کے پاس رسولوں کی خبریں آچکی ہیں
اوراگر آپ پر ان لوگوں کا منہ موڑ لینا گراں گزرتا ہے تو اگر آپ سے ہو سکے تو زمین میں کوئی سرنگ یا آسمان کی طرف کوئی سیڑھی تلاش کر لو اور کوئی معجزہ ان کے پاس لے آؤ اور اگر اﷲ تعالیٰ چاہتا تو انہیں ہدایت پر اکٹھا کر دیتا آپ کو بے خبروں میں شامل نہیں ہونا چاہئے
صرف وہی لوگ مانتے ہیں جو غور سے سنتے ہیں یہ مُردہ دل لوگ انہیں اللہ تعالیٰ قیامت کے دن اٹھائے گاپھر وہ اللہ تعالیٰ کی طرف لوٹائے جائیں گے
اوروہ بولے ان (رسول علیہ الصلوٰۃ والسلام) پر رب کریم کی طرف سے کوئی نشانی کیوں نہیں اتری؟آپ(علیک الصلوٰۃ والسلام) فرمادیں اللہ تعالیٰ کوئی نشانی اتارنے پر قادر ہے لیکن ان کی اکثریت توبے خبروں کی ہے
اورزمین میں کوئی چار پایہ اور کوئی پرندہ ایسا نہیں جو اپنے بازئوں سے اڑتا ہو مگر وہ بھی تو تمہاری طرح کی امتیں ہیں ہم نے کتاب میں کسی قسم کی کمی نہیں چھوڑی پھر وہ اﷲ تعالیٰ کے پاس اکٹھے کیے جائیں گے
اورجن لوگوں نے ہماری آیات کو جھٹلایا وہ بہرے اورگونگے اندھیروں میں بھٹکنے والے ہیں،جسے اللہ تعالیٰ چاہتا ہے گمراہ کرتا ہے اورجسے چاہتاہے سیدھے راستے پر چلا دیتا ہے
فرمادیجئے کہ ذرا دیکھو تو سہی اگر اللہ تعالیٰ کا عذاب یا قیامت تمہارے پاس آجائے تو کیا اللہ تعالیٰ کے بغیر کسی اور کو وہاں بلاؤ گے؟ اگر تم سچے ہو
بلکہ تم تو صرف اﷲ تعالیٰ کو پکارو گے اگر وہ چاہے تو  تکلیف دور کر دے گا جس کے لیے تم نے اسے پکارا ہے اور تم ان بتوں کوجنہیں تم شریک ٹھہراتے ہو بھول جائو گے
اوربے شک ہم نے آپ سے پہلی امتوں کی طرف رسول بھیجے پھر ہم نے انہیں(نبیوں کو جھٹلانے کی وجہ سے) تنگی اور تکلیف میں مبتلا کر دیا تاکہ وہ گِڑ گڑائیں
تو ایسا کیوں نہ ہوا کہ جب ہماری گرفت آئی تو وہ عاجزی کرتے،اصل بات یہ ہے کہ ان کے دل سخت ہو چکے تھے اور شیطان نے ان کے اعمال ان کے سامنے مزین کر دیئے
جب وہ یاد کرایا گیا بھول گئے تو ہم نے ان پر ہر چیز کے دروازے کھول دیئے اور جب وہ اس دیئے ہوئے پر خوش ہونے لگے تو اچانک ہم نے انہیں پکڑ لیا تو وہ ایک دم مایوس ہو گئے
پس جس قوم نے ظلم کیا تھا اس کی جڑ کاٹ دی گئی سب تعریفیں تو صرف اﷲ تعالیٰ کے لیے ہیں جو سب جہانوںکی تربیت فرمانے والا ہے
آپ(علیک الصلوٰۃ و السلام) فرما دیں کیا تم نے کبھی سوچا کہ اگر اﷲ تعالیٰ تمہاری سماعت اور بصارت چھین لے اور تمہارے دلوں پر مہر لگا دے تو اﷲ تعالیٰ کے سوا اور کون ہے جو تمہیں یہ چیزیں لا کر دے سکے؟ آپ دیکھیں ہم کس طرح آیات پھیر پھیر کر انہیں سناتے ہیں لیکن پھر بھی وہ (حق سے) دور نکل جاتے ہیں
آپ(علیک الصلوٰۃ والسلام) فرما دیں کیا تم نے یہ سوچا کہ اگر اﷲ تعالیٰ تم پر اچانک یا اعلانیہ عذاب مسلط کر دے تو کیا ظالم قوم کے سوا کوئی ہلاک ہو گا؟
ہم رسولوں کو بشارت سنانے والے اور ڈرانے والے بنا کر ہی بھیجتے ہیں تو جو ایمان لاتے ہیں اور اپنی اصلاح کرتے ہیں تو ان پر نہ کوئی خوف ہو گا اور نہ وہ غمناک ہوں گے
اور جن لوگوں نے ہماری آیات کی تکذیب کی انہیں عذاب آ لگے گا کیونکہ وہ فاسق تھے
آپ(علیک الصلوٰۃ والسلام) فرما دیجئے کہ میں تم سے یہ نہیں کہتا کہ میرے پاس اﷲ تعالیٰ کے خزانے ہیں اور نہ ہی میں از خود غیب کا علم جانتا ہوں اور نہ ہی میں تم سے یہ کہتا ہوں کہ میں فرشتہ ہوں میں تو صرف اسی کی پیروی کرتا ہوں جو مجھ پر وحی کیا جاتا ہے، آپ(علیک الصلوٰۃ والسلام) فرما دیجئے!کیا اندھا اور دیکھنے والا برابر ہو سکتے ہیں؟ تم غور نہیں کرتے ہو؟
آپ(علیک الصلوٰۃ والسلام) اس قرآن سے انہیں ڈرائیں جو اس بات سے ڈرتے ہوں کہ انہیں ان کے رب کی طرف اٹھایا جائے گا ( اس حال میں کہ) ان کا نہ کوئی حمایتی ہو گا نہ کوئی سفارشی (انہیں ڈرائیے) تاکہ یہ پرہیز گار ہو جائیں
انہیں دور نہ ہٹانا جو رب کی رضا چاہنے کے لیے صبح شام رب کو پکارتے رہتے ہیں آپ ان کے حساب کے ذمہ دار نہیں ہیں اور نہ وہ آپ کے حساب کے ذمہ دار ہیں اگر پھر بھی آپ انہیں دور ہٹائیں تویہ بے انصانی کا کام ہو گا
اسی طرح ہم نے بعض کو بعض سے آزمائش میں ڈال دیا تاکہ کافر ( غریب مسلمانوں کو)کہیں کیایہ بھی ہم میں سے ہیں جن پر اﷲ تعالیٰ نے احسان کیا ہے؟ کیا اﷲ تعالیٰ شکر گزاروں سے واقف نہیں ہے؟
جب آپ(علیک الصلوٰۃ والسلام) کی خدمت میں وہ لوگ آئیں جو ہماری آیتوں پرایمان رکھتے ہیں تو انہیں فرما دیں تم پر سلام ہو تمہارے رب نے تو اپنی ذات پر رحمت لازم کر لی ہے تو جو کوئی تم میں سے نادانی سے برائی کر بیٹھے پھر اس کے بعد وہ توبہ کر لے اور اپنے آپ کو سنوار لے تو یقیناً اﷲ تعالیٰ بڑا بخشنے والا اور سدا رحم فرمانے والا ہے
اور اسی طرح ہم مفصل اپنی آیات بیان فرماتے ہیں اوریہ اس لیے ہے کہ مجرموں کا راستہ سامنے آ جائے
آپ(علیک الصلوٰۃ والسلام) فرمادیں مجھے تو اس بات سے روک دیا گیا کہ اﷲ تعالیٰ کے بغیر جو تمہارے معبود ہیں میں ان کی عبادت کروں، فرما دیجئے میں تمہاری خواہشات کی پیروی نہیں کرسکتا اگر ایسا ہو تومیں پھر سیدھے راستے سے بھٹک گیااور میں ہدایت کو چھوڑ بیٹھا
فرما دیجئے ! بے شک میں اللہ تعالیٰ کے پاس سے واضح نشانی لے کر آیا ہوں جسے تم جھٹلارہے ہو جس کی تمہیں جلدی ہے وہ بات میرے پاس نہیں حکم تو صرف اللہ تعالیٰ کا ہی ہے وہ حق بیان فرماتا ہے اور بہترین فیصلے فرمانے والا ہے
فرما دیجئے! اگر میرے پاس وہ چیز ہوتی جس کی تمہیں جلدی ہے تو میرے اور تمہارے درمیان معاملہ طے ہو چکا ہوتااوراللہ تعالیٰ ظالموں کو خوب جانتا ہے
اورغیب کی کنجیاں اسی کے پاس ہیں وہی انہیں جانتا ہے اوروہ جانتا ہے جو صحرا میں ہے،جو سمندر میں ہے،جو پتا گرتا ہے وہ لازماً اسے جانتا ہے، زمین کے اندھیروں میں کوئی دانہ ہے تووہ اسے جانتا ہے،ہرتر اور خشک چیز کتابِ مبین میں موجود ہے
اوروہی تو ہے جو رات کو تمہیں اپنی گرفت میں لے لیتا ہے دن کے وقت تم جوکام کرتے ہو وہ اسے جانتا ہے پھر تمہیں صبح اٹھا دیتا ہے تاکہ تم مقررہ عرصہ گزار سکو،پھر تمہیں اسی کی طرف رجوع کرنا ہے پھر وہ تمہیں بتائے گا کہ تمہارے اعمال کیسے تھے
اوروہی اپنے بندوں پر غالب ہے اپنے نگہبان تمہارے پاس بھیجتا ہے جب تم میں سے کسی کو موت آتی ہے تو ہمارے قاصد اسے اٹھا لیتے ہیں اور وہ اس میں کوتاہی نہیں کرتے
پھر انہیں اللہ تعالیٰ کی طرف پھیرا جاتا ہے جو ان کا حق اور سچ کا آقا ہے، سنو!اسی کا حکم ہے اور وہی جلدی حساب لینے والا ہے
فرمادیجئے کون ہے جو بحرو بر کے اندھیروں سےتمہیں نجات دیتا ہے کہ تم اسے عاجزی اورخفیہ انداز سے پکارتے ہو تمہیں نجات دے اگر اس نے ہمیں اس سے نجات دیدی تو اس کے شکر گزار بنیں گے
فرمادیجئے اللہ تعالیٰ تمہیں اس سے بھی نجات دیتا ہے اور ہر دکھ درد سے بھی نجات دیتا ہے پھر تم اس کے ساتھ کیوں شریک ٹھہراتے ہو
فرما دیجئے وہ اس بات پر قادر ہے کہ تمہارے اوپر سے عذاب بھیجے یا پاؤں کے نیچے سے عذاب آجائے یا تمہیں ملا جلاکے مختلف گروہ بنا کے ایک دوسرے کو تکلیف دینے پر لگا دے،محبوب(صلی اﷲ تعالیٰ علیک وسلم)! ملاحظہ تو فرمائیں کہ ہم کس طرح آیات کھول کھول کر بیان کرتے ہیں تاکہ وہ سمجھیں
اورآپ کی قوم نے اسے جھٹلادیا حالانکہ وہ حق ہے،آپ(علیک الصلوٰۃ والسلام)یہ بھی فرما دیں کہ میں تم پر نگران نہیں ہوں
ہر خبر کے لیے ایک وقت مقرر ہے اور تمہیں جلدی پتہ چل جائے گا
اورجب آپ ان لوگوں کو دیکھیں جو ہماری آیات میں گھس رہے ہیں توآپ ان سے منہ موڑ لیں یہاں تک کہ کسی اور بات میں وہ دخل اندازی کریں ،اگر اے مخاطب !تجھے شیطان بھلادے تو یاد آنے کے بعد ظالموں کے پاس مت جانا
اور ان لوگوں پر جو پرہیز گار ہیں ان کافروں کے حساب وکتاب میں سے کچھ بھی نہیں ہے قرآن تو نصیحت ہے تاکہ وہ پرہیز گار ہوجائیں
آپ( علیک الصلوٰۃ والسلام) ان لوگوں کو چھوڑیں جنہوں نے اپنے دین کو کھیل کود بنا رکھا ہے انہیں دنیوی زندگی نے دھوکے میں مبتلاکر دیا ہے آپ قرآن پاک کے ذریعے نصیحت کریں کہ کوئی جان اپنے اعمال میں مبتلا ہو کے تباہ نہ ہوجائے ایسی جانوں کے لیے اللہ تعالیٰ کے سوا نہ کوئی حمایتی ہے نہ کوئی سفارشی، اگر وہ جان ہر طرح کا بدلہ دے گی تو اس سے بدلہ نہیں لیا جائے گا،یہ وہ لوگ ہیں جو اپنے اعمال کی تباہی میں مبتلا ہیں انہیں پینے کے لیے شدید گرم پانی ملے گااور ان کے کفر کی وجہ سے دردناک عذاب ہے
فرمادیجئے ہم اﷲ تعالیٰ کو چھوڑ کے ان کی عبادت کریں جو نہ ہمارے لیے مفید ہیں اورنہ ہی ہمارے ضرر کا ذریعہ ہیں، تو کیا ہم اﷲ تعالیٰ کی ہدایت ملنے کے بعد الٹے پاؤں پھر جائیں پھر تو ہم اس آدمی سے مشابہ ہوں گے جسے شیاطین نے زمین میں اپنی خواہشات کے پیچھے لگا دیا ہے وہ حیران پھر رہا ہے اسے ہدایت کی طرف دوست بلاتے ہیں کہ واپس آ جا ، محبوب(صلی اﷲ تعالیٰ علیک وسلم)! آپ فرما دیں کہ اﷲ تعالیٰ کی ہدایت ہی اصل ہدایت ہے ہمیں تو حکم دیا گیا ہے کہ عالمین کے پروردگار کے سامنے سر جھکا دیں
اور یہ کہ تم نماز قائم کرو اور اللہ تعالیٰ ہی سے ڈرو،وہی تو وہ ذات ہے جس کی طرف تم اکٹھے کیے جاؤ گے
اسی نے آسمان و زمین کو درست اندا ز سے پیدا فرمایا ہے جس دن وہ فرمائے گا کہ ہو جا تو بات ہوجائے گی اس کا قول حق ہے،جس دن صور میں پھونک ماری جائے گی تو حکومت اسی کی ہو گی وہ غیب اور شہادت کا جاننے والا ہے اوروہ بڑا حکمت والاجاننے والا بھی ہے
اوریاد فرماؤ جب ابراہیم(علیک السلام) نے اپنے باپ(چچا) آزر سے کہا ،کیا تم نے بتوں کو معبود بنا رکھا ہے؟یقیناًمیں تمہیں اور تمہاری قوم کو کھلم کھلا گمراہی میں دیکھتا ہوں
اورہم نے اسی طرح ابراہیم(علیک السلام) کو آسمانوں اور زمین کی وسیع حکومت دکھائی تاکہ وہ یقین کرنے والوں میں شامل ہوں
جب رات چھاگئی تو انہوں نے ستارہ دیکھا(اس کے پوجنے والوں سے)پوچھا کیا یہ پروردگار ہے؟پھر جب وہ ڈوب گیا تو فرمانے لگے میں ڈوبنے والوں کو پسند نہیں کرتا
پھرجب انہوں نے چاند کو چمکتے ہوے دیکھا فرمایا کیا یہ بھی( تم پوجاریوں کا) پروردگار ہے؟پھر جب وہ ڈوب گیا تو فرمایا کہ اگر میرا رب مجھے راستہ نہ دکھا دے تومیں گمراہ قوم میں(تمہاری طرح) لازماً داخل ہوجاؤں
پھر جب انہوں نے سورج کو چمکتا ہوا دیکھا فرمایا کیا یہ رب ہوسکتا ہے؟ یہ تو پہلے دونوں سے بڑا ہے پھر جب یہ سورج بھی غروب ہو گیا تو فرمایا میری قوم میں ان شرک والی باتوں سے بری ہوں
بے شک میں نے تو اپنی ذات اس کی طرف پھیر دی ہے جس نے آسمانوں او رزمین کو ٹھیک ٹھیک پیدا فرمایا ہے اور میں مشرکوں میں شامل نہیں ہوں
اور ان کی قوم نے ان کے ساتھ جھگڑا کیا،انہوں نے کہا کیا تم میرے ساتھ اللہ تعالیٰ کے بارے میں جھگڑتے ہو حالانکہ اللہ تعالیٰ نے مجھے سیدھا راستہ دکھا دیا ہے مجھے ان چیزوں کا کوئی خوف نہیں جو تم نے شریک ٹھہرا رکھی ہیں  ہاںمگر جو کچھ میرا پروردگار چاہے،میرا رب ہر چیز پرعلم کا احاطہ کیے ہوئے ہے، کیا تم نصیحت قبول نہیں کرتے ہو؟
میں ان سے کیسے ڈروں جنہیں تم شریک ٹھہرائے بیٹھے ہوتمہیں خوف نہیں کہ تم نے اللہ تعالیٰ کا شریک ٹھہرا لیا جس کے لیے اس نے کوئی دلیل نازل نہیں فرمائی(بتاؤ)دونوں فریقوں میں زیادہ امن کا حقدار کون ہے اگر تم علم رکھتے ہو
وہ لوگ جو ایمان لائے ہیں اور اپنے ایمان کے ساتھ کفر کو شامل نہیں کیاان کے لیے امن ہے اور وہی راہ راست پر چلنے والے ہیں
اوریہ ہماری دلیل تھی جو ہم نے ابراہیم (علیہ السلام) کو ان کی قوم کے مقابلے کے لیے دی، ہم جس کے چاہتے ہیں درجے بلند کردیتے ہیں محبوب(صلی اﷲ تعالیٰ علیک وسلم)! یقیناً آپ کا پروردگار بڑی حکمت اور بڑے علم والا ہے
اورہم نے انہیں اسحاق اور یعقوب (علیہماالسلام)عطا کیے ہم نے سب کو ہدایت دی اور اس سے پہلے نوح(علیہ السلام) کو بھی اور ان(ابراہیم) کی اولاد میں داؤد، سلیمان،ایوب، یوسف ، موسیٰ اور ہارون(علیہم السلام) تھے اورہم نیکی کرنے والوں کو اسی طرح بدلہ دیتے ہیں
اور زکریا،یحییٰ اور الیاس(علیہم السلام) بھی تھے یہ سب باصلاحیت لوگ تھے
اور اسماعیل ،الیسع، یونس اور لوط(علیہم السلام) تھے اور ہم نے ان میں سے ہر ایک کو(اس دور کے) جہانوں پر فضلیت دی
اوران کے آباء میں اور ان کی اولادوں میں اور ان کے بھائیوں میں( ایسی باتیں تھیں) اورہم نے انہیں چن لیا تھا اور ہم نے انہیں صراطِ مستقیم دکھا دیا تھا
یہ اللہ تعالیٰ کی ہدایت ہے وہ اپنے بندوں میں سے جسے چاہتا ہے ایسی ہدایت دے دیتا ہے اگر یہ لوگ بھی شرک کرتے تو ان کے اعمال بھی ضائع ہوجاتے
یہ وہ لوگ ہیں جنہیں ہم نے کتاب بھی دی، حُکم بھی دیااور نبوت بھی عطا کی پھراگر یہ لوگ ان کے منکر ہیں تو ہم نے ایسے لوگ مقرر کردیئے ہیں جو اللہ تعالیٰ کے نبیوں کا انکار نہیں کرتے
یہ وہ لوگ ہیں جنہیں اللہ تعالیٰ نے ہدایت دی ہے آپ بھی ان کے راستے پر چلیں ،آپ(علیک الصلوٰۃ والسلام) فرمادیجئے کہ میں اس پر تم سے کوئی اجر نہیں مانگتایہ تو دنیاؤں کے لیے نصیحت ہے
اور ان کافروں نے اﷲ تعالیٰ کے مرتبے کو پہچانا نہیں ہے جب وہ کہتے ہیں کہ اﷲ تعالیٰ نے کسی انسان پر کوئی شے اتاری نہیں ہے آپ(علیک السلام) فرما دیجئے کہ جو کتاب موسیٰ (علیہ السلام) لے کر آئے تھے وہ نور بھی تھی اور لوگوں کے لیے ہدایت بھی تھی وہ کس نے اتاری تھی؟ تم نے اس کے ورق ورق کر دیئے کچھ کو ظاہر کرتے ہو اور کچھ کو چھپالیتے ہواور تمہیں وہ سکھادیا جو نہ تم جاتے تھے نہ تمہارے آباء جانتے تھے،آپ(علیک الصلوٰۃ والسلام) فرمادیجئے کہ یہ ساری باتیں اللہ تعالیٰ کی ہیں پھر اس کے بعد انہیں چھوڑ دیں کہ وہ اپنی خُرافات میں پڑے رہیں
محبوب (صلی اﷲ تعالیٰ علیک وسلم)!یہ مبارک کتاب ہے جو ہم نے آپ کی طرف اتاری ہے یہ پہلی کتاب کی تصدیق کرتی ہے آپ(علیک الصلوٰۃ والسلام) ام القریٰ(آبادیوں کا مرکز) کو اور اردگر والوں کو ڈرائیں جو آخرت پر ایمان رکھتے ہیں اورقرآن پر بھی ان کا ایمان ہے اور وہ اپنی نمازوں کی بھی حفاظت کرتے ہیں
اس سے بڑھ کر کون ظالم ہے جو اللہ تعالیٰ پر جھوٹے بہتان لگائے یا کہے کہ میری طرف وحی کی گئی ہے حالانکہ اس کی طرف کوئی وحی نہ ہوئی ہویا وہ کہے کہ میں بھی ایساکلام اتار دوں گا جیسا اللہ تعالیٰ اتارتا ہے، اگر آپ دیکھیں کہ ایسے ظالم موت کی سختیوں میں ہوں گے اور فرشتوں نے اپنے ہاتھ آگے بڑھائے ہوئے ہوں گے اور کہیں گے کہ اپنی جانیں نکالوآج تمہیں ذلت کے عذاب کا بدلہ ملے گاکیونکہ تم اللہ کریم کے بارے میں ناحق باتیں کرتے تھے اور اس کی آیتوں کو دیکھ کے غرور کرتے تھے
اور یقیناً تم ہمارے پاس اسی طرح تنہا آؤ گے جیسا کہ ہم نے تمہیں پہلی دفعہ تخلیق فرمایا تھا اور جو ہم نے تمہیں عطا کیا تھا وہ تم پس پشت چھوڑ آئے ہو ہم تمہارے ساتھ تمہارے معبود نہیں دیکھتے جن کے بارے میں تمہارا خیال تھا کہ وہ تمہارے ساتھ ساجھی ہیں بے شک تمہارے آپس کے تعلقات کٹ گئے ہیں اور جو تمہارا گمان تھا وہ تم سے بہک گیا
یقیناً اللہ تعالیٰ دانے اور گٹھلی کو پھاڑتا ہے وہ مُردہ سے زندہ کو پیدا فرماتا ہے اور زندہ سےمُردہ کو نکالتا ہے یہ اﷲ تعالیٰ ہے تم کدھر بہک رہے ہو
وہ صبح کو پھاڑنے والا ہے رات کو اس نے سکون کا ذریعہ بنایا، سورج اور چاند حساب کے لیے ہیں یہ بہت غالب بڑے علم والے کا تخمینہ ہے
وہ تو وہ ذات ہے جس نے تمہارے لیے ستارے بنائے تاکہ تم ان کے ذریعے خشکی اور تری میں راستہ پا سکو،بیشک ہم نے علم والی قوم کے لیے آیات کھول کھول کر بیان کی ہیں
وہ وہی ذات ہے جس نے تمہیں ایک جان سے پیدا فرمایاپھر تمہارا(دنیا میں) ٹھکانہ اور امانت رکھے جانے(قبر) کی جگہ ہے بیشک ہم نے سوچنے والی قوم کے لیے آیات کھول کے بیان کیں
وہی ہے جو بادل سے پانی اتارتا ہے پھر اس کے ذریعے ہم نے ہر قسم کی نباتات اگائیں ایسا سبزہ اگایا جس سے تہہ بہ تہہ دانے نکلتے ہیں اور کھجوریں ان کے گابھے سے نیچے جھکے ہوئے گچھے ہوتے ہیں اور انگوروں کے باغات،زیتون اور انار ہیں جو ایک دوسرے سے مشابہ بھی ہیں اور مشابہ نہیں بھی ،تم ان کے پھل کو دیکھو جب ان پر پھل آتا ہے پھر اس کے پکنے کو دیکھو بے شک ان میں ایماندار قوم کے لیے نشانیاں ہیں
اور انہوں نے جنوں کو اللہ تعالیٰ کا شریک بنایا انہیں تو اللہ تعالیٰ نے پیدا کیا ہے اور انہوں نے جانے بغیراللہ تعالیٰ کے لیے بیٹے اور بیٹیاں بھی بنادیں اللہ تعالیٰ تو ان باتوں سے پاک ہے اور جو اوصاف وہ بیان کر رہے ہیں وہ ان سے برتر واعلی ہے
وہ آسمانوں اور زمین کو سابقہ نمونے کے بغیر پیدا فرمانے والا ہے اس کا بیٹا کیسے ہو سکتا ہے جب کہ اس کی بیوی ہی نہیں اس نے ہرچیز کو پیدا کیا ہے اور وہ ہر چیز کو خوب جانتا ہے
یہی تو اللہ ہے جو تمہارا پروردگار ہے اس کے بغیر کوئی عبادت کے لائق نہیں وہ ہرچیز کا خالق ہے اس کی عبادت کرو اوروہ ہرچیز کا کار ساز ہے
آنکھیں اس کا احاطہ نہیں کرسکتیں اور وہ سب آنکھوں کا احاطہ فرماتا ہے اور وہ بے حد لطیف اچھی طرح خبر رکھنے والا ہے
بیشک تمہارے پاس اللہ تعالیٰ کی طرف سے بصیرتیں آگئی ہیں تو جس نے بصیرت کو استعمال کیا اس کی اپنی جان کے لیے مفید ہوگئی اور جو اندھا بنا رہے گا اپنے لیے نقصان کرے گااور میں کوئی تمہار ا نگران نہیں ہوں
اوراسی طرح ہم آیات کھول کھول کے بیان کرتے ہیں تاکہ وہ کہیں کہ آپ نے کسی سے پڑھا ہے تاکہ ہم علم والی قوم کے لیے بیان کریں
محبوب(صلی اﷲ تعالیٰ علیک وسلم)! آپ کی طرف ربّ کریم جو وحی فرماتا ہے اس کے پیچھے پیچھے چلیں اللہ تعالیٰ کے بغیر کوئی معبود نہیں اورمشرکوں سے منہ موڑ لیں
اور اگر اللہ تعالیٰ چاہتا تو یہ شرک نہ کرتے ہم نے آپ(علیک الصلوٰۃ والسلام) کو ان کا نگران نہیں بنایا اور نہ ہی آپ ان کے ذمہ دار ہیں
اور ان کو گالی نہ دو جن کی اللہ تعالیٰ کو چھوڑ کے یہ عبادت کرتے ہیں پھروہ اللہ تعالیٰ کو جانے بغیر زیادتی کر کے گالی بکیں گے اسی طرح ہم نے ہر قوم کے لیے ان کے عمل کو مزین کررکھا ہے پھر رب کریم کے ہاں واپسی ہوگی تووہ انہیں بتائے گا جو وہ عمل کر رہے تھے
اورانہوں نے پکی قسمیں کھائیں اگر ان کے پاس کوئی آیت آجائے تو ضرور اس پر ایمان لائیں گے آپ (علیک الصلوٰۃ والسلام)فرمادیں نشانیاں تو صرف اللہ تعالیٰ کے پاس ہیں مسلمانو! تمہیں کیا پتہ کہ آیات آبھی جائیں تو پھر بھی یہ ایمان نہیں لائیں گے
اور ہم ان کے دلوں کو اور ان کی نگاہوں کو پلٹ دیں گے جیسا کہ پہلی دفعہ والے معجزات پر وہ ایمان نہیں لائے اور پھر ہم انہیں ان کی سر کشی میں بہکتا ہوا چھوڑ دیں
اگرہم ان کے پاس فرشتے اتار دیں اورمُردے ان سے باتیں کرنے لگ جائیں اورہم سب چیزیں ان کے سامنے اکٹھی کردیں تو اﷲ تعالیٰ کے چاہے بغیر یہ ایمان نہیں لائیں گے ان کی اکثریت جاہلوں پر مشتمل ہے
جنوں اور انسانوں کے شیطان ہر نبی کے لیے دشمن ہیں وہ ملمع کی ہوئی باتوں کی اور فریب آور باتوں کی باہم سرگوشیاں کرتے ہیں آپ کا پروردگار چاہے تو وہ ایسا نہ کریں آپ انہیں ان بہتانوںسمیت چھوڑ دیں
اب ان کی طرف ایسے لوگوں کے دل جھکیں گے جو آخرت پر ایمان نہیں رکھتے اگرچہ وہ اسے پسند کریں گے اور گھڑیں جو گھڑنا چاہتے ہیں
کیا اللہ تعالیٰ کو چھوڑ کے میں کسی اور کو منصف مانو؟وہ وہی ذات ہے جس نے تمہاری طرف مفصل کتاب اتاری ہے جنہیں ہم نے کتاب دی ہے انہیں معلوم ہے کہ یہ قرآن ِمقدس اللہ تعالیٰ کی طرف سے حق اور سچ کے ساتھ نازل ہوا ہے، تجھے اے مخاطب! اس میں شک نہیں کرنا چاہئے
محبوب (صلی اﷲ تعالیٰ علیک وسلم)! آپ کے پروردگار کے کلمات صدق اورعدل کے ساتھ مکمل ہوگئے ہیں اس کے کلمات میں کوئی تبدیلی نہیں ہے اور وہ خوب سننے والابہت علم والا ہے
اگر تو اس اکثریت کی اطاعت کرے جو زمین میں رہتے ہیں تو یہ تجھے اے مخاطب راہ ِ خدا سے گمراہ کر دیں یہ تو صرف ظن و تخمین کے پیروکار ہیں اور صرف اندازے لگانے کے ماہر ہیں
یقیناًآپ کاربّ کریم بہتر جانتا ہے کہ اس کا راستہ کون چھوڑ چکا ہے اور کون ہدایت یافتہ ہے سب کا اسے علم ہے
تو جس پر (ذبح کے وقت) اللہ تعالیٰ کا نام لیا گیا ہو اگر اللہ تعالیٰ کی آیات پر ایمان ہے تو اسے کھائو
تمہیں کیا ہو گیا ہے؟ کہ جس پر (ذبح کے وقت) اللہ تعالیٰ کا نام لیا گیا ہے نہیں کھاتے ہو حالانکہ اﷲ تعالیٰ نے تفصیل سے جو چیزیں حرام کی ہیں تمہارے سامنے بیان فرما دی ہیں ہاں جس چیز کے کھانے پر تم محبور ہو جاؤ (وہ بقدرِ ضرورت) جائز ہے، بے شک بہت سارے لوگ علم کے بغیر اپنی خواہشات کے تابع لوگوں کوگمراہ کرتے ہیں ان حد سے بڑھنے والوں کو آپ کا رب خوب جانتا ہے
اور گناہ کو(ظاہر و باطن) ہر حیثیت سے چھوڑ دو بے شک جو لوگ گناہ کماتے ہیں ان کی خود ساختہ باتوں کا بدلہ دیا جائے گا
اورجس پر اﷲ تعالیٰ کا نام نہ لیا جائے وہ توسرا سر گناہ کی بات ہے اسے مت کھاؤ اوریہ شیطان اپنے ساتھیوں کے دلوں میں بے شک باتیں ڈالتے ہیں تاکہ وہ تمہارے ساتھ جھگڑیں او ر اگر تم ان کی اطاعت کرو گے تو تم بھی مشرکوں کے ساتھ مشرک ہو جاؤ گے
توکیا جو مردہ تھا ہم نے اسے پھر زندہ کردیااوراسے نورعطا فرمایاجسے وہ لے کر لوگوں میں چلتا ہے کیا یہ اس جیسا  ہو سکتا ہے جو اندھیروں میں بھٹک رہا ہے اور ان اندھیروں سے وہ نکل بھی نہیں سکتا(یہ کافرانہ کام)اسی طرح ان کے سامنے مزین ہوتے ہیں
اسی طرح ہر گاؤں میں ہم نے بڑے بڑے مجرم پیدا کیے تاکہ وہاں حیلے بہانے کرتے رہیں اور ان کے مکر انہی کی جانوں پر پڑتے ہیں جس کا انہیں شعور ہی نہیں ہے
جب ان کے پاس کوئی معجزہ آتا ہے تو وہ کہتے ہیں ہم تو اس وقت مانیں گے جب ہمیں بھی ایسا ہی معجزہ ملے گا جیسے رسولوں کو ملا ہے اللہ تعالیٰ اس دل کو بہتر جانتا ہے جہاں وہ اپنی رسالت کو رکھتا ہے جنہوں نے جرم کیے انہیں اللہ تعالیٰ کے ہاں ذلت بھی ملے گی اور ان کے مکروں کی وجہ سے شدید عذاب بھی ہوگا
جسے اللہ کریم ہدایت دینا چاہتا ہے اس کا سینہ اسلام کے لیے کھول دیتاہے اور جسے گمراہ کرنا چاہتا ہے اس کا سینہ تنگ اور بے بس سا بنا دیتا ہے گویا وہ بڑی مشکل سے آسمان کی طرف چڑھ رہا ہے اسی طرح بے ایمانوں پر اللہ تعالیٰ عذاب مقررفرما دیتا ہے
اوریہ ہے آپ کے رب کا سیدھا راستہ یقیناً ہم نے نصیحت تلاش کرنے والی قوم کے لیے واقعات کھول کے بیان فرمادیئے ہیں
اﷲ تعالیٰ کے ہاں ان کے لیے سلامتی کا گھر ہے اور وہی ان کا ولی ہے یہ ان کے اعمال کی وجہ سے ہے جو وہ انجام دیتے رہے تھے
اورجس دن وہ ان سب کو اکٹھا فرمائے گا(تو ارشاد ہو گا) اے جنوں کے گروہ! تم نے بہت سارے انسان پیچھے لگائے ہوئے تھے اور ان کے انسان ساتھی کہیں گے اے ہمارے پروردگار! ہم نے ایک دوسرے سے نفع حاصل کیا تھا پھروہ عرصہ پورا ہو گیا جو تو نے ہمارے لیے مقرر فرمایا تھا اﷲ تعالیٰ فرمائیں گے تم سب کا ٹھکانہ آگ ہے جہاں تم نے ہمیشہ رہنا ہے ہاں جسے اﷲ تعالیٰ اپنی چاہت سے معاف فرما دے یقیناً آپ کا پروردگار بڑی حکمت والا اور خوب علم والا ہے
اوراسی طرح ہم کچھ ظالموں کو کچھ اور ظالموں کے ساتھ ان کے ایک جیسے اعمال کی وجہ سے ساتھی بنا دیتے ہیں
اے جنوں اور انسانوں کے گروہو!یہ تو بتاؤ کہ ہم نے تمہاری نسل کے رسول تم میں نہیں بھیجے تھے جو میری آیتیں تمہارے سامنے پڑھتے تھے اور تمہیں اس دن کی ملاقات سے ڈراتے تھے وہ کہیں گے آج ہم اپنی جانوں کے خلاف گواہی دے رہے ہیں در اصل انہیں دنیوی زندگی نے دھوکہ دیا اور انہوں نے اپنی جانوں کے خلاف گواہی دے دی کہ یقیناً وہ منکر تھے
یہ اس لیے ہے کہ آپ کا پروردگار زیادتی کے باعث بستیوں کو ہلاک نہیں فرماتاجبکہ وہاں کے رہنے والے بے خبر ہوں
اورہر ایک کے لیے ان کے اعمال کے لحاظ سے درجے ہیں آپ کا ربّ ان کے اعمال سے جو وہ کرتے رہے ہیں بے خبر نہیں ہے
اورآپ کا ربّ غنی بھی ہے اور رحمت والابھی اگر وہ چاہے تو تمہیں اٹھالے اور تمہارے بعد جسے چاہے جانشین بنادے جیسا کہ تم ایک پہلی قوم سے پیدا ہوئے ہو
یقیناً جس کا تمہیں وعدہ دیا جارہا ہے وہ بات آنے والی ہے اور تم اللہ کریم کو اس بات سے روک نہیں سکتے
فرمادیجئے! اے میری قوم تم اپنے انداز سے عمل کرو میں بھی عمل کر رہا ہوں تمہیں جلدی پتہ چل جائے گاکہ آخرت کا گھر کس کا ہے یقیناً اﷲ تعالیٰ ظالموں کو فلاح نہیں دیتا
اوراﷲ تعالیٰ نے جو کھیتی اور جانور پیدا کیے انہوں نے اس میں سے اﷲ تعالیٰ کا ایک حصہ بنا دیا اور اپنے خیال کے مطابق کہا کہ یہ اﷲ تعالیٰ کے لیے ہے اور باقی سارا ہمارے شریکوں کے لیے ہے لہذا وہ اﷲ تعالیٰ کو نہیں مل سکتا البتہ جو اﷲ تعالیٰ کا ہے وہ ان شریکوں کو مل سکتا ہے ان کا یہ فیصلہ بد ترین ہے
اوربہت سارے مشرکوں کے لیے ان شریکوں نے یہ بات مزین کر دی کہ وہ اپنی اولاد کو مار دیں یہ شریک اس لیے کراتے تھے کہ ان کے دین کو ان کے شریکوں کے تابع کر دیں اگر اﷲ تعالیٰ چاہتا تو وہ ایسا نہ کرتے محبوب(صلی اﷲ تعالیٰ علیک وسلم) انہیں اور ان کی افترا پردازیوں کو چھوڑ دیں
وہ بولے یہ جانور ہیں اور یہ کھیتی ہے یہ صرف ان لوگوں کے لیے اگی ہے جنہیں صرف ہم کھلانا چاہیں گے یہ ان کے گمانات ہیں اور کچھ جانور ہیں جن کی پشتوں پر سوار ہونا انہوں نے حرام قرار دیدیا اور کچھ جانور ہیں جنہیں ذبح کرتے وقت اللہ تعالیٰ کا نام نہیں لیتے یہ بھی اللہ تعالیٰ پر بہتان ہے ان جھوٹوں کابدلہ بہت جلد اﷲ تعالیٰ انہیں دے گا
وہ یہ بھی کہنے لگ گئے کہ جو ان جانوروں کے پیٹ میں ہے وہ ہمارے مردوں کے لیے خاص ہے اور ہماری عورتوں کے لیے حرام ہے اگر وہ مردہ ہوگا تو اس میں سب شریک ہوں گے اللہ تعالیٰ انہیں ان وصفوں کا بدلہ دے گا،بے شک وہ بڑی حکمت والاخوب علم والا ہے
وہ لوگ خسارے میں ہیں جنہوں نے اپنی اولاد کوجہالت کی حماقت سے مار دیا اور جو رزق اﷲ تعالیٰ نے دیا تھا اسے انہوں نے حرام قرار دے دیا یہ بھی اﷲ تعالیٰ پر بہتان تھا بے شک وہ گمراہ ہوئے اور وہ ہدایت پانے والے لوگ نہیں تھے
اوراللہ کریم کی ذات پاک وہ ہے جس نے باغات پیدا فرمائے ان میں سے کچھ تو وہ ہیں جنہیں تم چھپروں پر چڑھادیتے ہو، کچھ دوسرے چھپروں پر نہیں چڑھائے جاتے،اورکھجور کے درخت اور کھتیاں ہیں ان کا ذائقہ الگ الگ ہے،اسی طرح زیتون ہے، انار ہیں، کچھ پھل شکل میں ملتے ہیں اور کچھ نہیں ملتے، ذائقہ الگ الگ ہے ان سب کا پھل کھاؤ جب یہ پھل لائیں لیکن ان کے اتارنے کے دن اللہ کریم کا حق بھی ادا کرواور فضول خرچی نہ کرو بے شک اللہ کریم فضول خرچی کو پسند نہیں فرماتا
کچھ جانور وہ ہیں جو بوجھ اٹھاتے ہیں اور کچھ وہ ہیں جو زمین سے لگے ہوئے ہیں جو اللہ کریم نے تمہیں رزق دیا ہے اسے کھاؤ اور شیطان کے قدموں کی پیروی نہ کرو بیشک وہ تمہارا کھلم کھلا دشمن ہے
جانوروں میں تمہارے پاس آٹھ جوڑے ہیں بھیڑوں میں سے دواور بکریوں میں سے دو،بتائیں کہ دونوں میں نر حرام ہیں یا مادائیں حرام ہیں یا وہ حرام ہیں جو ماداؤں کے پیٹ میں ہے؟ اگر تم سچے ہو تو علمی دلیل سے بتاؤ؟
اونٹوں میں سے ایک جوڑا ہے،گائیوں میں سے ایک جوڑا ہے، بتائیں یہ نر حرام ہیں یا مادائیں حرام ہیں یا وہ حرام ہیں جو ماداؤں کے پیٹ میں ہے؟ جب اللہ کریم نے تمہیں اس بات کی وصیت کی تھی تو تم گواہ تھے؟ پھر اس سے بڑھ کر کون زیادہ ظالم ہے جوا للہ کریم پر جھوٹا بہتان باندھتا ہے تاکہ جہالت سے لوگوں کو گمراہ کرے بیشک اللہ کریم ظالم قوم کو ہدایت نہیں دیا کرتا
آپ(علیک الصلوٰۃ والسلام) فرما دیں جو وحی میری طرف آتی ہے کسی کھانے والے کے لیے اس میں کوئی شے میں حرام نہیں پاتا جسے وہ کھائے (حرام تو یہ ہے) وہ مردار ہو، یا ذبح کرتے وقت بہنے والا خون ہو یا خنزیر کا گوشت ہو یہ نا پاک ہیں یا وہ فسق جسے اﷲ کریم کے نام کے بغیر ذبح کیا جائے،پھر جو بے اختیار ہوجائے وہ بغاوت کرنے والا نہ ہو اور زیادتی کرنے والا نہ ہو تو وہ کھا سکتا ہے تو بے شک آپ کا ربّ کریم بڑا بخشنے والا سدارحم فرمانے والا ہے
یہودیوں پر ہم نے ہر ناخن والا جانور حرام کردیا تھاگائے،بھیڑیں بکریاں ایسے جانور ہیں ان پر ان کی چربی حرام تھی ہاں وہ چربی جو پشت کے اندر یا انتڑیوں کے ساتھ یا ہڈی کے ساتھ ملی ہوئی ہو وہ جائز تھی ہم نے انہیں ان کی بغاوت کا یہ بدلہ دیا تھا اور یقیناً ہم سچے ہیں
محبوب(صلی اﷲ تعالیٰ علیک وسلم)! اگر یہ آپ کو جھٹلادیں تو آپ(علیک الصلوٰۃ والسلام) فرمادیں کہ تمہارا ربّ وسیع رحمت والا ہے اس کا عذاب مجرم قوم سے پھیرا نہیں جاسکتا
مشرک کہیں گے کہ اگر اللہ تعالیٰ چاہتا تو ہم شرک نہ کرتے اور نہ ہمارے آباؤاجداد مشرک ہوتے اور نہ کوئی چیزہم حرام کرتے اسی طرح ان سے پہلوں نے بھی جھوٹ بولاتھا پھر انہوں نے ہمارا عذاب چکھا فرما دیجئے کہ تمہارے پاس کوئی علم ہے تو اسے ہمارے سامنے پیش کرو تم تو صرف گمان کے پیچھے بھاگ رہے ہو اور صرف اٹکل پچولگارہے ہو
فرمادیجئے مکمل دلیل تو اللہ کریم کے پاس ہے اگر اللہ تعالیٰ کی مشیت ہوتی تو تمہیں ہدایت دے دیتا
آپ(علیک الصلوٰۃ والسلام) فرما دیں اپنے گواہ لاؤ جو یہ گواہی دیں کہ اللہ کریم نے ان چیزوں کو حرام قرار دیا ہے اگر وہ گواہی دیہی دیں تو تم گواہی نہ دینا ان کے ساتھ، محبوب(صلی اﷲ تعالیٰ علیک وسلم)! آپ ان کی گواہی نہ مانیں جنہوں نے ہماری آیات کو جھٹلایا اور آخرت پر ایمان نہیں لائے ان کی پیروی نہ کیجئے وہ تو اوروں کو بھی اﷲ تعالیٰ کے برابر قرار دیتے ہیں
فرمادیجئے آؤ میں تمہارے سامنے پڑھوں جو چیزیں اﷲ کریم نے تم پر حرام کی ہیں، اللہ کریم کے ساتھ کسی کو شریک نہ ٹھہراؤ،اور ماں باپ سے حسن سلوک کرو اور اپنی اولاد کو بھوک کے خوف سے مت قتل کرو ہم تمہیں بھی رزق دیتے ہیں اور انہیں بھی، اور فواحش کے قریب بھی نہ جاؤ خواہ وہ ظاہری ہوں یا باطنی،اس جان کو مت مارو جس کا مارنا اﷲ کریم نے حق کے بغیر حرام کیا ہے اﷲ تعالیٰ تمہیں اس بات کی وصیت کرتا ہے تاکہ تم سمجھو
اور اچھے طریقے کے بغیر یتیم کے مال کے قریب بھی نہ جاؤ یہاں تک کہ وہ جوان ہو جائے، ماپ تول انصاف کے ساتھ پورا کرو، ہم کسی جان کو اس کی طاقت سے بڑھ کر تکلیف نہیں دیتے، جب تم کوئی بات کہو تو انصاف سے کہو خواہ وہ تمہارے قریبی رشتہ دار کے خلاف ہی کیوں نہ جائے، اﷲ تعالیٰ کے عہد کو پورا کرو اﷲ تعالیٰ اس بات کی وصیت کرتا ہے تاکہ تم نصیحت حاصل کرو
بے شک یہ میرا سیدھاراستہ ہے تواس کی پیروی کرو دوسرے راستوں کی پیروی نہ کرو کیونکہ وہ اﷲ تعالیٰ کے راستے سے تمہیں الگ کر دیں گے یہ ہیں وہ باتیں جن کا اﷲ تعالیٰ تمہیں حکم دیتا ہے تاکہ تم متقی بن جاؤ
پھر ہم نے موسیٰ (علیہ السلام)کو کتاب عطا کی تاکہ حسن ِ عمل والے پر پورا احسان ہو جائے اس میں ہر شے کی تفصیل تھی اور ہدایت اور رحمت بھی تھی تاکہ وہ لوگ اپنے رب سے ملنے پر ایمان لائیں
محبوب(صلی اﷲ تعالیٰ علیک وسلم)! یہ کتاب ہے جو ہم نے آپ کی طرف اتاری ہے یہ برکت والی ہے اس کی پیروی کیجئے اور اللہ کریم سے ڈرتے رہیں تاکہ تم پر رحم ہو
ایسا نہ ہو کہ تم کہنے لگو کتاب توہم سے پہلے دو گروہوں پر اتاری گئی تھی اور ہم اس کے پڑھنے پڑھانے سے بے خبر تھے
یا یہ کہنے لگ جاؤ کہ اگر ہم پر بھی کتاب نازل ہوتی تو ہم پہلے لوگوں سے بھی زیادہ ہدایت یافتہ ہوتے،یقیناً تمہارے پاس ربّ کریم کی طرف سے دلیل آگئی ہے جو ہدایت اور رحمت ہے، اس سے بڑھ کر کون بڑاظالم ہے جوآیات ِ ربانی کو جھٹلاتا اور ان سے منہ موڑ لیتا ہے ہم جلدی ہی ان آیات سے منہ موڑنے والوں کو اس منہ موڑنے کی وجہ سے بد ترین عذاب کا بدلہ دیں گے
وہ صرف اس بات کا انتظار کررہے ہیں کہ ان کے پاس فرشتے آجائیں یا آپ کا پروردگار آجائے یا آپ کے پروردگار کی کچھ آیات آجائیں جس دن آپ کے پروردگار کی طرف سے کچھ نشانیاں آئیں گی تو پھر کسی نفس کو اس کا ایمان فائدہ نہیں دے گاجو اس سے پہلے ایمان نہ لاچکا ہو یا ایمان میں جس نے بھلائی نہ کی ہو، فرمادیجئے انتظار کرو میں بھی منتظر ہوں
یقیناً جن لوگوں نے اپنے دین میں تفریق پیدا کی اور گروہ بن گئے آپ کا ان سے کوئی تعلق نہیں ہے ان کا معاملہ اللہ کریم کے پاس ہے وہ انہیں بتائے گاجو کچھ وہ کرتے رہے ہیں
جو نیکی کرتا ہے اسے دس گنا اس جیسی نیکیاں ملتی ہیں اور جو بدی کرتا ہے اس کا بدلہ اس کی مثال ہی دیا جاتا ہے اور ان پر زیادتی نہیں کی جاتی
فرمادیجئے یقیناً میرے پروردگار نے مجھے سیدھا راستہ بتادیا ہے وہ درست دین ہے یہی تو ملت ِ ابراہیمی تھی جنہوں نے باطل کو چھوڑ کے حق کو اپنایا وہ شرک کرنے والوں میں شامل نہیں تھے
فرما دیجئے یقیناًمیری نماز،میری قربانی، میری زندگی اور میری موت جہانوں کے پالنے والے اللہ تعالیٰ کے لیے ہے
اس کا کوئی شریک نہیں مجھے اس بات کا حکم دیا گیا ہے کہ میں سب سے پہلے اسلام والا بنوں
فرمادیجئے کیا میں اللہ کریم کو چھوڑ کے کسی اور کو پروردگار مان لوں جبکہ ہر شے کا پروردگار وہی ہے اگر کوئی جان گناہ کرتی ہے تو وہ اسی کے خلاف جاتا ہے اور کوئی جان کسی اور کا بوجھ نہیں اٹھائے گی پھر تمہاری واپسی تمہارے رب کی طرف ہے وہ تمہیں ارشاد فرمائے گا جس میں تمہارا اختلاف اور جھگڑا تھا
{وہ وہی ذات ِ اقدس ہے جس نے تمہیں زمین میں اپنا نائب بنایا اور تمہارے ایک دوسرے سے درجے بلند کیے تاکہ تمہاری آزمائش کرے ان چیزوں میں جو اس نے تمہیں عطا کی ہیں، محبوب (صلی اﷲ تعالیٰ علیک وسلم)! یقیناً آپ کا پروردگار جلدی گرفت فرمانے والا ہے اور یقیناً وہ بہت بخشنے والاسدا رحم فرمانے والا ہے