طٰسٓ یہ قرآن اور کھلی کتا ب کی آیات ہیں
یہ مومنوں کے لیے ہدایت اور بشارت ہیں
جو نماز قائم کرتے ہیں،زکوۃ  ادا کرتے ہیں اور آخرت پر یقین رکھتے ہیں
جو لوگ آخرت پر ایمان نہیں رکھتے ہم اُن کے اعمال اُن کے سامنے مزین فرما دیتے ہیں اور وہ بہکے پھر رہے ہیں
یہ وہ لوگ ہیں جن کے لئے بدترین عذاب ہے اور آخرت میں وہی خسارے والے ہیں
اوربے شک آپ قرآن قبول کرتے ہیں ایک حکمت والے دانا کی طرف سے
یاد فرمائیں جب موسیٰ( علیہ السلام) نے اپنے گھر والوں کو کہا میں نے آگ دیکھی ہے میں تمہارے پاس اس کی خبر لاتا ہوں یا ایک سلگتا انگارا لے آتا ہوں تاکہ تم اسے تاپو
جب وہ وہاں آیا تو اُسے نداکی گئی کہ بابرکت ہے جو آگ کی جلوہ گاہ یا اس کے اردگرد ہے،اللہ تعالیٰ ہی پاک ہے جو سب دنیائوں کی تربیت فرمانے والا ہے
اے موسیٰ( علیہ السلام)!بے شک میں اللہ ہوں جو غالب اور حکمت والا ہے
اپنی لاٹھی ڈال دیں جب اس نے اسے دیکھا وہ لہرانے لگی گویا وہ سانپ ہے وہ پیٹھ پھیر کر بھاگے اور پیچھے پلٹ کر نہیں دیکھا اے موسیٰ ( علیہ السلام) ڈر نہیں بے شک میرے پاس رسول ڈرا نہیں کرتے
ہاں جو زیادتی کرے اور برائی کے بعد اسے اچھائی سے بدل دے تو میں بخشنے والا سدا رحم فرمانے والا ہوں
اوراپنا ہاتھ اپنے گریبان میں ڈالیں وہ بیماری کے بغیر سفید نکلے گا نو نشانیاں لے کے فرعون اور اس کی قوم کے پاس جائیں بے شک وہ فاسق قوم ہے
جب ان کے پاس ہماری بصیرت نواز آیتیں  آئیں  تو انہوں نے کہا یہ تو کھلم کھلا جادو ہے
اُن آیات کا انکار کر دیااوراُن کی جانوں نے اُنہیں ظلم اور زیادتی سمجھا،ملاحظہ فرمایئے ان فسادیوں کا انجام کیا تھا؟
 اورہم نے دائود اور سلیمان( علیہما السلام) کو علم عطا فرمایا دونوں نے عرض کیا سب تعریفیں اس اﷲ تعالیٰ کے لیے ہیں جس نے ہمیں اپنے عبادت گزار بندوں کی اکثریت پر فضیلت دی
اور سلیمان اور دائود ( علیہما السلام) کے وارث ہوئے اور فرمایا اے لوگوں ہمیں پرندوں کی بولی سکھائی گئی ہے اور ہمیں ہر قسم کی چیزیں عطا ہوئی ہیں یقیناً یہ واضح فضل ہے
اورسلیمان( علیہ السلام) کے لیے اس کی جنوں، انسانوں اور پرندوں کی فوجیں اکٹھی کی گئیں اور وہ بڑے منظم تھے
 یہاں تک کہ جب وہ چیونٹیوں کی وادی میں آئے تو ایک چیونٹی بولی او چیونٹیو!اپنے گھروںمیں داخل ہو جائو سلیمان(علیہ السلام) اور اس کی فوجیں بے خبری میں تمہیں کچل نہ دیں
اس کی بات پرمسکرا کر آپ ہنس پڑے اور عرض کیا اے میرے پروردگار! مجھے توفیق دے کہ میں تیری اس نعمت کا شکریہ ادا کروں جو نعمت تو نے مجھ پر اور میرے والد پر کی ہے اور میں صلاحیت والا کام کروں جسے تو پسند فرمائے اور اپنی رحمت سے مجھے اپنے نیک بندوں میں شامل فرما لے
اور انہوں نے پرندوں کو ملاحظہ فرمایا تو ارشاد ہوا کیا وجہ ہے کہ میں ہد ہد کو نہیں دیکھتا؟کیا وہ غائب ہوگیا ہے؟
میں لازماً اسے شدید سزا دوں گا یا اسے ذبح کر دوں گا یا وہ میرے پاس واضح سند لے کے آئے گا
ابھی تھوڑی ہی دیر گزری تھی تو ہد ہد نے کہا میں نے وہ جگہ ملاحظہ کی ہے جو آپ نے ملاحظہ نہیں فرمائی اور میں آپ کے پاس سبا سے ایک یقینی خبر لایا ہوں
میں نے ایک عورت کو پایا ہے جو ان کی ملکہ ہے اس کے پاس ہر قسم کی چیزیں ہیں اور اس کا ایک بڑا تخت بھی ہے
میں نے اسے اور اس کی قوم کو پایا کہ وہ اﷲ تعالیٰ کو چھوڑ کے سورج کے پجاری ہیں اور شیطان نے ان کے سامنے اعمال مزین کر دیئے ہیں اور سیدھے راستے سے انہیں روک دیا ہے پس وہ ہدایت یافتہ نہیں ہیں
وہ اس اﷲ تعالیٰ کو سجدہ نہیں کرتے جو نکالتا ہے ان چیزوں کو جو آسمانوں اور زمین میں چھپی ہوئی ہیں اور وہ جانتا ہے جو تم چھپاتے اور جو ظاہر کرتے ہو
ﷲ تعالیٰ کے بغیر کوئی عبادت کے لائق نہیں وہ عظمت والے عرش کا رب ہے
انہوں نے فرمایا ہم دیکھیں گے کیا تو سچا ہے یا جھوٹ بول رہا ہے
تو میرا یہ خط لے جا ان کے سامنے ڈال پھر ان سے ہٹ کے کھڑا ہو جا پھر دیکھ کہ وہ کیا جواب دیتے ہیں
اس عورت نے کہا اے درباریو! میرے سامنے ایک عزت والا خط ڈالا گیا ہے ( تحریر یہ ہے)
کہ یہ خط سلیمان( علیہ السلام) کی طرف سے ہے اور بے شک اﷲ تعالیٰ رحمن اور رحیم کے نام سے شروع ہے
میرے سامنے سر کشی نہ کرو اور گردنیں جھکا کے میرے سامنے آ جائو
بولی اے درباریو! میرے معاملے میں مجھے رائے دو میں معاملے کا فیصلہ نہیں کروں گی جب تک تم موجود نہیں ہو گے
درباری بولے ہم قوت والے ہیں اور شدید جنگ والے ہیں لیکن معاملہ آپ کے ہاتھ میں ہے آپ دیکھیں آپ کا حکم کیا ہے
وہ بولی بے شک بادشاہ جب کسی آبادی میں داخل ہوتے ہیں اسے بگاڑ کے رکھ دیتے ہیں اور وہاں کے با عزت لوگوں کو ذلیل بنا دیتے ہیں اور وہ ایسا ہی کرتے ہیں
میں ان کی طرف ایک ہدیہ بھیج رہی ہوں پھر دیکھتی ہوں کہ بھیجے ہوئے لوگ کس طرح پلٹتے ہیں
جب وہ ہد ہد سلیمان( علیہ السلام) کے پاس پہنچا تو انہوں نے فرمایا کیا تم مال سے میری مدد کرنا چاہتے ہو؟ جو اﷲ تعالیٰ نے مجھے دیا ہے وہ اس سے بہتر ہے جو تم کو دیا ہے تم تو اپنے تحفوں پر خوش ہونے والے ہو
ان کے پاس واپس جا ہم ان کے پاس ایسی فوج لے کے آئیں گے جس کا وہ مقابلہ نہیں کر سکتے ہم انہیں وہاں سے ذلیل کر کے نکال دیں گے اور وہ رسوا ہو جائیں گے
سلیمان( علیہ السلام) نے فرمایا اے درباریو!تم میں سے کون اس کا تخت میرے پاس لاتا ہے اس سے پہلے کہ وہ فرماں بردار ہو کے میرے پاس آئیں
ایک سر کش جن بولا میں آپ کے پاس لے آتا ہوں اس سے پہلے کہ آپ اپنی جگہ سے اٹھیں میں اس بات پر زور آور بھی ہوں اور امانت دار بھی ہوں
اس نے کہا جس کے پاس کتاب کا علم تھا کہ میں آپ کے پاس لے آتا ہوں اس سے پہلے کہ آپ کی نگاہ آپ کی طرف پلٹے، جب سلیمان ( علیہ السلام) نے تخت کو اپنے سامنے قرار پایا ہوا دیکھا تو عرض کی یہ میرے پروردگار کا فضل ہے تاکہ وہ مجھے آزمائے کیا میں شکر گزار بنتا ہوں یا نا شکری کرتا ہوں ؟جو شکر کرتا ہے وہ اپنی جان کے لیے شکر کرتا ہے اور جو نا شکری کرتا ہے تو میرا پروردگار بے پرواہ اور کرم والا ہے
سلیمان ( علیہ السلام) نے فرمایا اس کے تخت کو تھوڑا سا بدل دو تاکہ ہم دیکھیں کیا وہ راہ پاتی ہے یا ان لوگوں میں شامل ہوتی ہے جو سمجھتے نہیں
جب وہ آئی اسے کہا گیا کیا تیر ا تخت اسی طرح ہے؟ کہنے لگی یہ تو وہی ہے، ہمیں اس سے پہلے علم عطا فرما دیا گیا تھا اور ہم فرماں بردار ہیں
اور اس کے لیے روکاوٹ تھاجس کی وہ اﷲ تعالیٰ کو چھوڑ کر عبادت کرتی تھی بیشک وہ کافر قوم سے تھی
اسے کہا گیا محل میں داخل ہو جب اس نے دیکھا تو اسے گہر ا پانی خیال کیا اور پنڈلیاں کھو ل دیں سلیمان ( علیہ السلام) نے فرمایا یہ تو ایک محل ہے جو شیشوں سے جڑا ہوا ہے وہ بولی اے میر ے پروردگار! میں نے اپنی جان پر ظلم کیا اور میں سلیمان کے ساتھ سب دنیائوں کے پروردگار اﷲ تعالیٰ پر ایمان لے آئی ہوں
اور ہم نے ثمود کی طرف ان کے ہم قوم صالح ( علیہ السلام) کو بھیجا کہ تم اﷲ تعالیٰ کی عبادت کرو وہ دو گروہ ہو کے باہم جھگڑنے لگے
انہوں نے فرمایا اے میری قوم! تم نیکی سے پہلے بدی کی جلدی کیوں کر رہے ہو تم اﷲ تعالیٰ سے مغفرت کیوں نہیں چاہتے شاید کہ تم پر رحم ہو
وہ بولے ہم تجھے اور جو تیرے ساتھ ہیں انہیں منحوس خیال کرتے ہیں انہوں نے فرمایا تمہاری نحوست تو تمہارے اﷲ تعالیٰ کے پاس ہے بلکہ تم تو آزمائش میں پڑی ہوئی قوم ہو
اور شہر میں نو گروہ تھے جو زمین میں فساد مچاتے تھے اور اصلاح نہیں کرتے تھے
وہ بولے باہم اﷲتعالیٰ کی قسم کھائو ہم اس پر اور اس کے گھر والوں پر شب خون ماریں گے پھر ان کے وارثوں سے کہہ دیں گے ہم اس کے گھر والوں کی ہلاکت کے وقت موجود نہیں تھے یقینا ًہم سچے ہیں
انہوں نے ایک چال چلی اور ہم نے ایک خفیہ تدبیر فرمائی اور انہیں اس کا شعور بھی نہیں تھا
محبوب( صلی اﷲ تعالیٰ علیک وسلم)! ملاحظہ تو فرمائیں ان کی چال کا انجام کس طرح تھا ہم نے انہیں اور ان کی پوری قوم کو پیس دیا
اور وہ ہیں ان کے گھر جو ظلم کی وجہ سے گر گئے ہیں علم والی قوم کے لیے اس میں نشانیاں ہیں
اور ہم نے انہیں نجات دی جو ایمان لائے اور جو پرہیزگار تھے
اور لوط (علیہ السلام)  کا ذکر بھی فرمائیے جب انہوں نے اپنی قوم سے فرمایا کیا تم بے حیائی کرتے ہو اور تم اسے دیکھ بھی رہے ہو
تم مردوں کے پاس عورتوں کو چھوڑ کے شہوت رانی کے لیے آتے ہوبلکہ تم تو جاہلوں کی قوم ہو
اس کی قوم کا صرف یہ جواب تھا کہ انہوں نے کہا تم آل ِلوط کو اپنی آبادی سے نکال دو یہ تو طہارت پسند لوگ ہیں
ہم نے اسے اور اس کے گھر والوں کو اس کی بیوی کے بغیر نجات دے دی اس عورت کے مقدر میں ہلاکت تھی
ہم نے ان پر بارش برسائی ڈرائے ہوئے لوگوں کی بارش بد ترین ہوتی ہے
فرما دیجئے سب تعریف اﷲ تعالیٰ کے لیے ہے اور اس کے چنے ہوئے بندوں پر سلام ہے کیااﷲتعالیٰ بہتر ہے یا وہ جنہیں یہ شریک ٹھہراتے ہیں
کون ہے جس نے آسمانوں اور زمین کو پیدا فرمایااور بادل سے تمہارے لیے پانی اتارا ہے ہم نے پھر اس پانی سے شاداب اور با رونق باغات اگائے تم تو اس باغ کے درخت نہیں اگا سکتے تھے،کیا اﷲ تعالیٰ کے ساتھ کوئی اور معبود ہے؟ بلکہ وہ ایسے لوگ ہیں جو بتوں کو اﷲ تعالیٰ سے برابر قرار دیتے ہیں
کیا وہ ذات جس نے زمین کو قرار گاہ بنایا اور اس کے اندر نہریں بہا دیں اور زمین پر بڑے بڑے پہاڑ رکھے اور دو دریائوں کے درمیان پردہ ڈال دیا، کیا اﷲ تعالیٰ کے ساتھ کوئی اور معبود بھی ہے بلکہ ان کی اکثریت بے علم ہے
کو ن ہے جو مضطر کی دعا قبول کرتا ہے جب وہ اس سے دعا کرتا ہے اور وہ اس سے مصیبت کو دور فرما دیتا ہے اور تمہیں زمین میں جانشین بناتا ہے کیا پھر بھی اﷲ تعالیٰ کے ساتھ کوئی قابل ِ عبادت ہے؟ تم کم نصیحت حاصل کرتے ہو
وہ کون ہے جو تمہیں خشکی اور تری کے اندھیروں میں راستہ دکھاتا ہے اور کون ہے جو ہوائوں کو اپنی رحمت کے سامنے بشارت دینے کے لیے بھیجتا ہے کیا اﷲ تعالیٰ کے ساتھ کوئی ا ور معبود ہے جن چیزوں کو وہ شریک ٹھہراتے ہیں اﷲ تعالیٰ کی ذات ان سے بر تر و اعلیٰ ہے
کیا وہ ذات جو مخلوق کا آغاز کرتی ہے اور پھر اس بات کو دھرائے گی اور جو تمہیں بادل اور زمین سے رزق عطا فرماتی ہے کیا اﷲ تعالیٰ کے ساتھ کوئی اور معبود ہے فرما دیجئے اپنی دلیل سامنے لائو اگر تم سچے ہو
آپ(علیک الصلوۃ والسلام) فرما دیں جو بھی آسمانوں اور زمین میں ہے اﷲ تعالیٰ کے بغیر وہ از خود غیب کو نہیں جانتے انہیں یہ بھی نہیں پتہ کہ انہیں کب اٹھایا جائے گا
آخرت کے بارے میں ان کا علم حقیقت نہیں تک بندی پر موقوف ہے بلکہ وہ تو شک میں پڑے ہوئے ہیں بلکہ وہ ادھر سے اندھے ہیں
اورکافروں نے کہا جب ہم اور ہمارے آبائواجداد مٹی ہو جائیں گے تو کیا ہمیں نکالا جائے گا
یہ وعدہ ہم سے اور ہم سے پہلے ہمارے آباء سے بھی ہوایہ تو صرف پہلے لوگوں کی کہانیاں ہیں
محبوب (صلی اﷲ تعالیٰ علیک وسلم)! فرما دیں زمین میں چلو پھرو پس دیکھو مجرموں کا انجام کیا ہوا
محبوب ( صلی اﷲ تعالیٰ علیک وسلم)!آپ ان کا غم نہ کھائیں اور ان کے مکروں سے تنگی میں نہ پڑیں
اور وہ کہتے ہیں اگر تم سچے ہو تو یہ وعدہ کب ہے ؟
فرما دیجئے ہو سکتا ہے جس کی تمہیں جلدی ہے اس کا کچھ حصہ تمہارے پاس پہنچ چکا ہو
اور بیشک آپ کا پروردگار لوگوں کے لیے فضل فرماتا ہے لیکن ان کی اکثریت نا شکری ہے
بے شک آپ کا پروردگار جانتا ہے جو ان کے سینے چھپاتے ہیں اور جو وہ ظاہر کرتے ہیں
اور آسمان و زمین میں کوئی غائب شے ایسی نہیں ہے جوبیان کرنے والی کتاب میں نہ ہو
یقینا ًیہ قرآن بنی اسرائیل کے سامنے اکثر وہ چیزیں بیان کرتا ہے جس میں ان کا اختلاف ہے
اور بے شک قرآن مومنوں کے لیے ہدایت اور رحمت ہے
یقینا آپ کی تربیت فرمانے والا اپنے حکم سے ان کے درمیان فیصلہ فرمائے گا وہ غالب اور وسیع علم والا ہے
آپ(علیک الصلوۃ والسلام) اﷲتعالیٰ پر توکل فرمائیں آپ یقینا واضح حق پر ہیں
یقینا آپ مردوں کو نہیں سنا سکتے اور نہ بہرے کو اپنی پکار سنا سکتے ہیں جب وہ پیٹھ پھیر کے مڑیں
اور نہ ہی آپ ان اندھوں کو گمراہی سے ہدایت دے سکتے ہیں آپ تو صرف انہی کو سناتے ہیں جو ہماری آیات پر ایمان رکھتے ہیں اور وہ فرماں بردار ہیں
اورجب بات ان پر واقع ہو چکے گی تو زمین سے ہم ان کے لیے ایک جانور نکالیں گے وہ ان سے باتیں کرے گا کیونکہ لوگ ہماری آیات پر یقین نہیں رکھتے
اور جب ہم ہر قوم سے ایک فوج اکٹھی کریں گے جو ہماری آیات کا انکار کرتے ہیں تو انہیں روکا جائے گا
یہاں تک کہ جب وہ آئیں گے تو اﷲ تعالیٰ فرمائے گا کیا تم نے میری آیات کو جھٹلادیا حالانکہ تم نے علمی طور پر ان کا احاطہ نہیں کیا تھاتو پھر تم کیا عمل کیا کرتے تھے
بات ان پر آ پڑے گی ان کے ظلم کی وجہ سے اب وہ بول نہیں سکیں گے
کیا انہوں نے نہیں دیکھا کہ ہم نے رات بنائی تاکہ اس میں آرام کریں اور دن کو دکھانے والا بنایا بے شک اس میں ایماندار قوم کے لیے نشانیاں ہیں
اور جس دن صور پھونکا جائے گا تو آسمانوں اور زمین میں جو بھی ہے گھبرا جائے گا وہی بچے گا جسے اﷲ تعالیٰ چاہے گا اور سب اس کے پاس عاجزی سے حاضر ہوں گے
اور تو پہاڑوں کو دیکھتا ہے تیرا خیال ہے کہ وہ جامد ہیں حالانکہ وہ بادل کی طرح چل رہے ہیں یہ ہے اﷲ تعالیٰ کی کاریگری جس نے ہر شے کو پختہ بنایا وہ تمہارے کاموں کی خبر یقیناً رکھتا ہے
جو اچھائی لاتا ہے تو اسے اس سے بہتر اچھائی ملے گی اور وہ اس دن گھبراہٹ سے محفوظ ہوں گے
اور جو بدی لے کے آتا ہے وہ جہنم میں منہ کے بل گرائے جائیں گے تمہیں وہی بدلہ ملے گا جو تم عمل کرتے رہے ہو
مجھے تو صرف یہ حکم دیا گیا ہے کہ میں اس شے کے پروردگار کی عبادت کرو جس نے اسے حرمت عطا فرمائی اور اس کے لیے ہر شے ہے اور مجھے یہ بھی حکم دیا گیا ہے کہ میں فرماں برداروں میں رہوں
اور مجھے حکم دیا گیا ہے کہ میں قرآن پڑھوں کہ جو راہ پاتا ہے وہ اپنی جان کے لیے راہ پاتا ہے اور جو گمراہ ہے تو آپ( علیک الصلوۃ والسلام) فرما دیں میں تو صرف ڈرانے والوں میں سے ہوں
آپ( علیک الصلوۃ والسلام) فرما دیں سب تعریفیں اﷲ تعالیٰ کے لیے ہیں وہ اپنی آیات تمہیں دکھائے گا تو تم پہچان لو گے اﷲ تعالیٰ تمہارے اعمال سے بے خبر نہیں ہے