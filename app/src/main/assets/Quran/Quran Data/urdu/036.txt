یٰسٓ
حکمت بھرے قرآن کی قسم
یقینا آپ(علیک الصلوۃ والسلام) رسولوں میں سے ہیں
آپ(علیک الصلوۃ والسلام) ہی تو سیدھے راستے پر ہیں
یہ قرآن غالب اورسدا رحم فرمانے والے کا نازل فرمودہ ہے
تاکہ آپ اس قوم کو ڈرائیں جن کے آباء کوڈرایا نہیں گیاتو وہ غفلت میں پڑے ہیں
ان کی اکثریت پر بات ثابت ہو چکی ہے کہ وہ ایمان نہیں لائیں گے
ہم نے ان کی گردنوں میں طوق ڈال دیا ہے اور وہ ٹھوڑیوں تک ہیں تو وہ سر اوپر اٹھائے ہوئے ہیں
ہم نے ان کے سامنے اور ان کے پیچھے رکاوٹ کر کے انہیں ڈھانک دیا وہ اب دیکھ نہیں سکتے
ان کے لیے برابر ہے کہ آپ(علیک الصلوۃ والسلام) انہیں ڈرائیں یا نہ ڈرائیں وہ ایمان نہیں لائیں گے
آپ(علیک الصلوۃ والسلام) تو صرف انہی کو ڈراتے ہیں جو یادِ خدا کے تابع ہو، بن دیکھے رحمان سے ڈرے،ایسے کو مغفرت اور اجرِ عظیم کی آپ (علیک الصلوۃ والسلام) بشارت دے دیں
یقینا ًہم مُردوں کو زندہ کرتے ہیں اور ہم لکھ لیتے ہیں جوانہوں نے پہلے بھیجا اور جو نقوش ِ پا وہ پیچھے چھوڑ آئے ہیں اور ہر شے کو ہم نے ایک کھلی کتاب میں محفوظ کر دیا ہے
محبوب( صلی اﷲ تعالیٰ علیک وسلم)! آپ ان کے سامنے آبادی والے لوگوں کی مثال پیش فرمائیں جب ان کے پاس رسول آئے
ہم نے ان کی طرف دو پیغمبر بھیجے انہوں نے دونوں کو جھٹلا دیا، ہم نے تیسرے کے ذریعے ان کی عزت میں اضافہ کیا،نبیوں(علیہم السلام) نے کہا ہم تمہارے پاس ہی رسول بن کے آئے ہیں
وہ بولے تم ہماری طرح کے بشر ہو رحمان نے کوئی شے نہیں اتاری تم تو جھوٹے ہو
انہوں نے فرمایا ہمارا رب جانتا ہے کہ ہم یقیناً تمہاری طرف رسول بن کر آئے ہیں
اور ہمارے ذمہ توصرف کھلم کھلا پیغام کو پہنچادینا ہے
وہ بولے ہم توتمھیں بدفالی سمجھتے ہیں اگر تم باز نہ آئے توہم تمھیں سنگسار کردیں گے اور ہماری طرف سے تمہیں درد ناک عذاب پہنچے گا
پیغمبر بولے اگر تمہیں نصیحت کی جاتی ہے (اور تم نہیں مانتے) تو تمہاری بد فالی تمہیں چمٹی ہوئی ہے بلکہ تم تو اسراف پسند لوگ ہو
شہر کے آخری کنارے سے ایک آدمی دوڑتا ہوا آیا اس نے کہا اے میری قوم! رسولوں کی فرماں برداری کرو
تم ان کی پیروی کرو جو تم سے اجر نہیں مانگتے اور ہدایت یافتہ ہیں
اور مجھے کیا ہے کہ میں اس ذات ِ اقدس کی بندگی نہ کروں جس نے مجھے پیدا کیا اور اسی کی طرف تم لوٹائے جائو گے
کیا میں اس کے علاوہ کسی اور کو معبود مان لوں، اگر رحمان مجھے ضرر دینا چاہے گا تو ان کی سفارش میرے کسی کام نہیں آئے گی اور نہ مجھے چھڑا سکیں گے
میں تو پھر کھلم کھلا گمراہی میں ہوں گا
 یقینا ًمیں تمھارے پروردگار پر ایمان لے آیا ہوں تم غور سے میری بات سنو
اسے کہا گیا تو جنت میں د اخل ہو جا، کہنے لگا: کاش! میری قوم کو پتا ہوتا
کہ میرے رب نے مجھے کیسے بخشا اور مجھے عزت والے لوگوں میں شامل فرمایا
اور ہم نے اس کے بعد آسمان سے کوئی فوج اس کی قوم پر نہیں اتاری، اور نہ ہی ہم اتارنے والے تھے
بس صرف ایک شدید آواز تھی بس وہ اچانک سارےکے سارے بُجھ گئے
افسوس ہے ان بندوں پرجو بھی رسول آتا ہے وہ اس کا مذاق اڑاتے ہیں
کیا انہوں نے نہیں دیکھا کہ ان سے پہلی صدیوں کے لوگ ہم نے ہلاک کر دیئے اور وہ ان کے پاس واپس آنے والے نہیں
اور یہ سارے کے سارے ہمارے پاس حاضر کیے جائیں گے
اور ان کے لئے ایک نشانی مردہ زمین ہے ہم نے اسے زندہ کیا او ر ہم نے اس سے دانے اگائے جنہیں وہ کھاتے ہیں
اور اس زمین میں ہم نے کھجوروں اور انگوروں کے باغات بنائے، اور ہم نے ان میں چشمے جاری فرمائے
تاکہ وہ اس کا پھل کھائیں، اوران کے ہاتھوں نے تو یہ عمل نہیں کیا، تو پھر وہ شکرنہیں کر پاتے
پاک ہے وہ ذات جس نے سارے جوڑے پیدافرمائے ،جو بھی زمین اگاتی ہے، اوران کی اپنی ذاتوں کے بھی جوڑے بنائے، اور ان سب کے جنہیں وہ جانتے نہیں ہیں
اوران کے لیے ایک نشانی رات کی ہے ہم اس سے دن کو کھینچ لیتے ہیں تو اچانک وہ تاریکی میں ڈوب جاتے ہیں
اور سور ج اپنی قرار گاہ کی طرف بڑھتا ہے۔ یہ غالب علم والے اﷲ کریم کا ایک انداز ہے
اور ہم نے چاند کی منازل کا اندازہ فرما لیا ہے، یہاں تک کہ ہو جاتا ہے وہ کھجور کی پرانی ٹہنی کی طرح
یہ سورج کے لیے مناسب ہی نہیں ہے کہ وہ چاند کو جا لے اور نہ ہی رات دن سے بھاگ کے کہیں جا سکتی ہے، یہ سارے آسمان میں تیر رہے ہیں
ان کے لیے یہ بھی نشانی ہے کہ ہم نے ان کی نسل کو ایک بھری ہوئی کشتی میں لاد دیا
اور ہم نے ان کے لیے اس کشتی کی مثل سواریاں بنا دیں جن پر وہ سوارہوتے ہیں
 اگرہم چاہیں تو انہیں غرق کر دیں توان کا کوئی فریاد رس نہ ہو اور نہ وہ چھڑائے جا سکیں
ہاں یہ ہماری رحمت ہے اور ایک وقت تک کا سامان ہے
اور جب انہیں کہا جاتا ہے اس چیزسے بچو جو تمہارے آگے اور پیچھے ہے تاکہ تم پر رحم کیا جائے
ان کے پاس ربانی آیات میں سے جو آیت بھی آتی ہے اس سے منہ موڑ لیتے ہیں
اور جب ان سے کہا جاتا ہے جو رزق تمہیں اللہ تعالیٰ نے دیا ہے اسے خرچ کرو تو کافر مومنوں کو کہتے ہیں ، کیا ہم انہیں کھلائیں جنہیں  اللہ تعالیٰ چاہتا تو خود کھلادیتا؟ تم تو کھلم کھلا گمراہی میں ہو
اور وہ کہتے ہیں یہ قیامت والا وعدہ کب پورا ہوگا اگر تم سچے ہو؟
یہ تو صرف ایک شدت کی آوا ز کے منتظر ہیں وہ انہیں آ لے گی جبکہ وہ بحثوں میں مشغول ہوں گے
نہ تو وہ وصیت کر سکیں گے اور نہ اپنے گھر والوں کی طرف پلٹ کر جا سکیں گے
صور میں پھونکا جائے گاتو وہ اپنی قبروں سے رب کی طرف جلدی جلدی چل پڑیں گے
کہیں گے: ہائے خرابی!ہماری خواب گاہوں سے ہمیں کس نے جگایا ، یہ وہ ہے جس کا وعدہ رحمان نے دیا تھا اور رسول سچے ہیں
وہ تو صرف ایک شدت والی آواز تھی وہ سارے کے سارے ہمارے سامنے حاضر کر دیئے جائیں گے
آج کسی جان پر کچھ بھی زیادتی نہیں ہو گی تمہیں صرف وہی جزا ملے گی جو تم نے عمل کیے ہوں گے
یقینا ًجنتی آج کے دن باہمی گفتگو میں مصروف ہوں گے
وہ اور ان کی بیویاں سایوں میں شاندار پلنگوں پر تکیے لگائے بیٹھے ہوں گے
انہیں جنت میں پھل بھی ملیں گے اور ہر وہ چیز ملے گی جس کی انہیں طلب ہو گی
ان کے مہربان پروردگار کی طرف سے انہیں سلام پیش ہو گا
او مجرمو! آج الگ ہوجائو
اے اولاد ِ آدم!کیا ہم نے تم سے عہد نہیں لیا تھا کہ شیطان کی عبادت نہ کرنا؟یقیناً وہ تمھارا کھلا دشمن ہے
اور میری عبادت کرو یہ سیدھا راستہ ہے
اس نے تم میں سے بڑے گروہوں کو گمراہ کر دیا،کیا تم میں عقل نہیں ہے؟
یہ ہے وہ جہنم جس کا تمھیں وعدہ دیا جاتا تھا
آج اس میں داخل ہو جائو جس کا تمھیں انکار تھا
آج ہم ان کے مونہوں پر مہر لگا دیں گے اور ان کے ہاتھ ہم سے باتیں کریں گے جو وہ کماتے تھے اوران کے پائوں اس کی شہادت دیں گے
اوراگر ہم چاہتے تو ان کی آنکھوں کو مٹا دیتے،وہ راستے کی طرف بڑھتے تو کیسے دیکھ سکتے تھے
اور اگر ہم چاہتے تو انہیں اپنی جگہ پر ہی مسخ کردیتے،پھر نہ تو وہ آگے جاسکتے اور نہ واپس ہٹ سکتے
اورہم جسے عمر دیتے ہیں تخلیق میں ہم اسے الٹا دیتے ہیں،کیا ان میں عقل نہیں ہے؟
ہم نے محبوب( صلی اﷲ تعالیٰ علیک وسلم) کو شعر (سچ اور جھوٹ ملانا) نہیں سکھائے یہ تو ان کے لیے مناسب نہیں تھے ۔یہ تو ایک یاد ہے اور کھلم کھلا قرآن ہے
تاکہ وہ اس آدمی کو ڈرائیں جو زندہ ہے، او ر کافروں کے سامنے بات سچ ثابت ہو جائے
کیا انہیں دکھائی نہیں دیتا ؟کہ ہم نے ان کے لیے اپنے ہاتھوں سے جانور پیدا کیے اور وہ ان کے مالک ہیں
ہم نے انہیں اِن کا مطیع  بنا دیا وہ کچھ پر تو سوار ہو رہے ہیں اور کچھ کا گوشت کھا رہے ہیں
ان انسانوں کے لیے ان جانوروں میں بہت سی نفع کی باتیں ہیں اورپینے کی چیزیں بھی ہیں،کیا وہ شکر نہیں کرتے؟
انہوں نے اللہ تعالیٰ کے سوا کئی معبود بنا رکھے ہیں تاکہ ان کی مدد ہو
وہ ان کی مدد نہیں کر سکتے اور وہ ان کے لیے حاضر کی ہوئی فوج ہوں گے
 محبوب(صلی اﷲ تعالیٰ علیک وسلم)ان کی باتوں سے آپ مغموم نہ ہوں ہمیں پتہ ہے جو وہ چھپاتے ہیں اور جو ظاہر کرتے ہیں
کیا انسان نے کبھی نہیں دیکھا کہ ہم نے اسے ایک نطفے سے پیدا کیا؟ جبکہ وہ کھلم کھلا جھگڑے کرنے لگ جاتا ہے
اوروہ اپنی تخلیق کو بھول کے ہمارے سامنے مثالیں پیش کرتا ہے ،کہتا ہے جب ہڈیاں ریزہ ریزہ ہو جائیں گی تو ہڈیوں کو کون زندہ کرے گا؟
فرمادیں انہیں وہی زندہ کرے گا جس نے پہلی دفعہ انہیں پیدا فرمایا ہے ،اور وہ ساری مخلوق کو جانتا ہے
وہ وہی ذات ہے جس نے سبز درخت سے تمہارے لیے آگ پیدا فرمائی تم اس سے آگ سلگاتے ہو
کیا وہ ذات جس نے آسمانوں اور زمین کو اپنی تقدیر سے پیدا فرمایا ہے اس بات پر قادر نہیں کہ اس کی مثل اورپیدا فرما دے، کیوں نہ ہو وہی تو بہت زیادہ پیدا فرمانے والا ، وسیع علم والا ہے
وہ جب کسی شے کے بنانے کا ارادہ فرماتا ہے تو حکم دیتا ہے کہ ہو جا پس وہ ہو جاتی ہے
پاک ہے وہ ذات جس کے ہاتھ میں ہر شے کی حکمرانی ہے اور تم اسی کی طرف لوٹائے جائو گے