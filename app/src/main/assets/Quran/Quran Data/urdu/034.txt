سب تعریفیں اس اللہ تعالیٰ کے لئے ہیں جو کچھ آسمانوں اور زمین میں ہے اسی کا ہے آخرت میں تو اسی کی حمد ہے اور وہ سراسر حکمت اور باخبر ہے
جو کچھ زمین میں گھستاہے اور جو اس سے نکلتا ہے اور جو آسمان سے اترتا ہے اور آسمان کی طرف چڑھتا ہے اس سب کو وہ جانتا ہے وہ سدا رحم فرمانے والا اور بہت بخشنے والا بھی ہے
اورکافر بولے ہمارے پاس قیامت نہیں آئے گی فرمادیجئے جی مجھے اپنی تربیت فرمانے والے کی قسم وہ عالم الغیب ہے تمہارے پاس ضرور قیامت آئے گی اس سے آسمانوں اور زمین میں ذرہ برابر بھی کوئی شے یا ذرے سے چھوٹی یا ذرے سے بڑی مخفی نہیں کیونکہ یہ سب چیزیں کتاب ِ مبین میں موجود ہیں
( قیامت قائم ہو گی) تاکہ اﷲ تعالیٰ ایمان اور عمل ِ صالح والوں کو جزا دے ان کے لیے مغفرت ہے اور کریمانہ رزق ہے
اور جن لوگوں نے ہماری آیتوں کو ہمارے خلاف استعمال کرنے کی کوشش کی ان کے لیے عذاب ہے جو انتہائی دردناک عذاب ہے
اور اہل علم اسے دیکھیں جو آپ کے پروردگار کی طرف سے اتارا گیا ہے کہ وہی حق ہے اور غالب اور قابل ِتعریف اﷲ تعالیٰ کی طرف راستہ دکھاتا ہے
کافر بولے کیاہم تمہیں ایک ایسا آدمی بتائیں جو تمہیں اطلاع دیتا ہے کہ جب تم بالکل ریزہ ریزہ ہو جائو گے تو تمہیں ایک نئی تخلیق ملے گی
تو کیااس نے اللہ تعالیٰ پر جھوٹ گھڑا ہے یا سودائی ہے؟ بلکہ جن کا آخرت پر ایمان نہیں ہے وہ تو عذاب اور دور کی گمراہی میں پڑے ہی
 کیا وہ نہیں دیکھتے؟ کہ جو آسمان اور زمین میں ان کے سامنے اور ان کے پیچھے ہے اگر ہم چاہیں تو انہیں زمین میں دھنسا دیں یا آسمان سے کوئی ٹکڑا گرا دیں اس میں ہر رجوع کرنے والے بندے کے لیے نشانی ہے
ہم نے دائود(علیہ السلام) کو اپنی طرف سے فضل عطا فرمایا، اے پہاڑو اور پرندو! اس کیساتھ خوش آوازی سے پڑھو اور ہم نے ان کے لئے لوہے کو بھی نرم کر دیا
کہ تو کھلی زریں بنا اور بنانے میں ایک انداز کو ملحوظ رکھ اور تم سارے اچھے کام کرو میں تمہارے اعمال کو دیکھتا ہوں
ہم نے سلیمان (علیہ السلام) کے لیے ہوا کو مطیع کر دیا اس کی صبح کی مسافت ایک مہینے اور شام کی مسافت ایک مہینے کی تھی ہم نے اس کے لیے پگھلے ہوئے تانبے کا چشمہ بہا دیا اور کچھ جن بھی تھے جو ان کے سامنے اذن ِ ربی سے کام کرتے تھے اور جو ہمارے کام سے رخ موڑتا ہے ہم اسے دھکتی  آگ کا عذاب چکھاتے ہیں
وہ جو چاہتا وہ اس کے لیے عظیم الشان عمارتیں، تصاویر، تالاب جیسے بڑے بڑے لگن اور ایک جگہ گڑھی ہوئی دیگیں بناتے تھے ،اے خاندان ِ دائود تم شکریے کا عمل کرو اورمیرے بندوں میں سے شکر گزار کم ہی ہیں
جب ہم نے اس کے لیے وصال کا فیصلہ فرمایا  اس کی موت کی خبر دیمک کے بغیر ان لوگوں کو کسی نے نہ دی وہ دیمک ان کی لاٹھی کو چاٹ گئی جب وہ زمین پر آ رہے توجنوں کو اب پتہ چلا اگر وہ غیب جانتے ہوتے تو وہ رسوا کن عذاب میں آج تک مبتلا نہ رہتے
قوم ِسبا کے لئے ان کی سکونت گاہ میں نشانی تھی ان کے دائیں بائیں دو باغ تھے اپنے پروردگار کا رزق کھائو اور اس کا شکر ادا کرو یہ پاکیزہ شہر ہے اور بخشنے والا پروردگار بھی ہے
انہوں نے منہ موڑ لیا اور ہم نے ایک زور آور سیلا ب ان پر بھیج دیا اور ہم نے ان کے دونوں باغوں کو دو اور باغوں سے بدل دیا جن کا پھل کڑوا کسیلا اور جھائو کے درخت تھے اور تھوڑی سی بیریاں بھی تھیں
ہم نے ان کو کفر کا یہ بدلہ دیا اور ناشکروں کو ایسے ہی ہم بدلہ دیا کرتے ہیں
اور ہم نے ان کے درمیان اور ان کے گائوں کے درمیان جن میں ہم نے برکت رکھی تھی کئی بستیاں سرِ راہ بنائیں اور ان میں ان کا چلنااندازے کے مطابق بنادیا ان راستوں پر راتوں اور دنوں میں امن سے چلو
انہوں نے کہا  اے ہمارے پروردگا ر! ہما رے سفروں کو لمبا کر دے انہوں نے اپنی جانوں پر ظلم کیا ہم نے انہیں قصہ کہانی بنا دیا اور ہم نے انہیں پوری طرح ریزہ ریزہ کر دیا ہر صبر کرنے والے شکر گزار کے لیے اس میں نشانیاں ہیں
اور ابلیس نے ان کے بارے میں اپنا گمان سچ کر دکھایا مومنوں کے ایک گروہ کو چھوڑ کے سب ہی اس کے پیروکار بن گئے
اس کا ان پر کوئی تسلط تو نہیں تھا ہم تو صرف یہ ظاہر کرنا چاہتے تھے کہ آخرت پر کون ایمان لاتا ہے اور اس پر کون شک کرتا ہے اور آپ کا پروردگار ہر شے کی حفاظت فرمانے والا ہے
آپ ارشاد فرما ئیں کہ اﷲ تعالیٰ کو چھوڑ کے انہیں پکارو جنہیں تم نے معبود گمان کر رکھا ہے وہ تو آسمانوں اور زمین میں ذرہ برابر بھی کسی چیز کے مالک نہیں ہیں ان دونوں میں ان کی کوئی شراکت نہیں ہے اور ان میں سےکوئی بھی اﷲتعالیٰ کا مدد گار بھی نہیں ہے
اس کے ہاں سفارش فائدہ نہیں دیتی ہا ں جسے وہ اجازت فرما دے یہاں تک کہ جب ان کے دلوں سے گھبراہٹ دور کر دی جاتی ہے تو وہ پوچھتے ہیں کہ تمہارے پروردگار نے کیا فرمایا ہے؟ پھر کہتے ہیں کہ حق فرمایا کیونکہ وہ تو برتری اور عظمت والا ہے
فرما دیجیے آسمانوں اور زمین میں سے تمہیں کون رزق دیتا ہے؟ اور خود ہی فرمائیے اﷲ تعالیٰ اور یقیناً ہم یا تم میں سے کوئی ایک ہدایت پر ہے یا کھلی گمراہی پر ہے
محبوب(صلی اﷲ تعالیٰ علیک وسلم)! فرما دیں ہمارے جرموں کے بارے میں تم سے نہیں پوچھا جائے گا اور نہ ہی تمہارے اعمال کے بارے میں ہم سے پوچھا جائے گا
ہمارا پروردگار ہمیں اکٹھا کرے گا اور پھر ہمارے درمیان حق کا فیصلہ کرے گا اور وہی فیصلے فرمانے والا اور علم والا ہے
فرما دیجئے مجھے ذرا وہ دکھائو جو تم نے اﷲ تعالیٰ کے ساتھ شریک کے طور پر ملا رکھے ہیں ایسا تو ہر گز نہیں ہے بلکہ وہ تو غالب اور حکمت والا اﷲ تعالیٰ ہے
اور ہم نے آپ ( علیک الصلوۃ والسلام) کو سب لوگوں کے لیے بشیر و نذیر بنا کے بھیجا ہے لیکن اکثریت کو پتہ نہیں ہے
وہ کہتے ہیں اگر تم سچے ہو تو بتائو یہ وعدہ کب پورا ہو گا
ٓپ (علیک الصلوۃ والسلام) فرما دیں تمہارے لیے ایک دن کی میعاد ہے جس سے تم ایک ساعت نہ پیچھے جا سکو گے نہ آگے بڑھ سکو گے
کافروں نے کہا ہم ہر گز قرآن پر ایمان نہیں لائیں گے اور نہ ان کتابوں پر جو اس سے پہلے ہیں کاش اے مخاطب! تو دیکھے جب یہ ظالم اپنے پروردگار کے سامنے کھڑے ہوں گے تو پھر ایک دوسرے کی بات کو واپس پھینک رہے ہوں گے وہ لوگ بولیں گے جو کمزور تھے ان سے جو بڑے مغرور تھے اگر تم نہ ہوتے تو ہم صاحب ِ ایمان ہوتے
اب مغرور لوگ ضعیف لوگوں کو کہیں گے کیا ہدایت آنے کے بعد ہم نے تمہیں ہدایت سے روکا تھا تم تو خود مجرم تھے
کمزوروں نے اکڑ خانوں کو جواب دیا یہ تو رات دن کی چالیں تھیں جب تم ہمیں حکم دیا کرتے تھے کہ ہم اﷲ تعالیٰ کے ساتھ کفر کریں اور اس کے شریک ٹھہرائیں جب وہ عذاب دیکھیں گے تو دل ہی دل میں پچھتائیں گے ہم کافروں کی گردنوں میں طوق ڈال دیں گے بدلہ تو وہی ہوتا ہے جو عمل کے مطابق ہو
کسی بستی میں بھی جب ہم نے کوئی نذیر بھیجا تو وہاں کے آسودہ حال لوگوں نے کہا جو کچھ تمہیں دے کے بھیجا گیا ہے ہم اس کے منکر ہیں
اوروہ کہہ رہے تھے ہمارے پاس مالوں اور اولاد کی کثرت ہے ہم پر تو کوئی عذاب نہیں آئے گا
فرما دیجئے کہ میرا پروردگار جس کے لیے چاہتا ہے وسیع رزق عطا فرماتا ہے اور جسے چاہتا ہے رزق میں تنگی کر دیتا ہے لیکن اکثر لوگ بے خبر رہتے ہیں
تمہارے یہ مال اور تمہاری یہ اولادیں ایسی چیز نہیں ہیں جو ہمارے نزدیک قرب کا ذریعہ ہوں ( قرب تو اسی کو ملے گا) جو ایمان لاتا ہے اور صلاحیت بھرے عمل کرتا ہے تو ایسے لوگوں کی جزا یہ ہے کہ ان کے اعمال کا کئی گنا بدلہ ہو اور وہ تو بالا خانوں میں با امن رہیں گے
اور جو ہماری آیات کو ہمارے خلاف استعمال کرنے کی کوشش کرتے ہیں وہ عذاب خانے میں حاضر کیے جائیں گے
آپ فرمائیں اپنے بندوں میں سے جسے چاہتا ہے وسیع رزق دیتا ہے اور جسے چاہتا ہے تھوڑا رزق دیتا ہے اور جو شے بھی تم خرچ کر دیتے ہو اﷲ تعالیٰ اس کے جانشین کو بھیج دیتا ہے اور وہ سب سے بڑھ کر رزق عطا فرمانےوالا ہے
اور جس دن اﷲ تعالیٰ ان سب کو اکٹھا کرے گا تو فرشتوں سے سوال فرمائے گا ، کیا یہ تمہاری عبادت کرتے تھے؟
فرشتے جواب دیں گے تیری ذات پاک ہے انہیں چھوڑ کے تو ہی تو ہمارا کار ساز ہے یہ تو جنوں کی عبادت کرتے تھے اور ان کی اکثریت کا انہی پر ایمان تھا
آج کے دن تم ایک دوسرے کے نفع اور نقصان کے مالک نہیں ہو ہم ظالموں کو فرمائیں گے اس آگ کا مزہ چکھو جسے تم جھٹلایا کرتے تھے
جب ہماری کھلم کھلا آیتیں ان کے سامنے پڑھی جاتیں تو وہ تبصرہ کرتے یہ تو ایسا آدمی ہے جو تمہیں ان معبودوں سے ہٹانا چاہتا ہے جن کی تمہارے اسلاف عبادت کرتے تھے اور پھر کہتے یہ تو ایک گھڑا ہوا بہتان ہے اور کافر حق کے آنے کے بعد کہتے یہ تو صرف کھلم کھلا جادوہے
اور ہم نے انہیں کوئی کتابیں نہیں دی تھیں جس کاد رس دیتے ہم نے آپ سے پہلے ان کی طرف کوئی نذیر بھی نہیں بھیجا
اوران کے پہلوں نے بھی جھٹلایا تھا اور یہ تو اس کے دسویں حصے کو بھی نہیں پہنچے جو ہم نے انہیں دیاتھا تو انہوں نے میرے رسولوں کی تکذیب کی تو پھر مجھے نہ ماننے کا انوکھا عذاب کیسا تھا؟
فرما دیجئے میں تمہیں ایک نصیحت کرتا ہوں اﷲ تعالیٰ کے لیے دو دو ایک ایک ہو کے کھڑے ہو جائو پھر غور کرو تمہارے اس رفیق کو کوئی سودا نہیں ہے وہ تو صرف شدید عذاب کے سامنے تمہارے لیے نذیر ہیں
فرما دیجئے اگر میں نے تم سے کوئی اجر مانگا ہے تو وہ اپنے پاس رکھو میرا اجر تو صرف اﷲ تعالیٰ کے ذمہ ہے اور وہ ہر چیز کا گواہ ہے
فرما دیجئے کہ میراپروردگار حق کو باطل پر دے مارتا ہے وہ غیبوں کو سب سے بڑھ کر جانتا ہے
فرما دیجئے حق آ گیا اب نہ تو باطل کی ولادت ہو گی اور نہ باطل پلٹ کر آئے گا
فرما دیجئے اگر میں گم کردہ راہ ہوں تو اس گمراہی کا تعلق صرف میری جان سے ہے اور اگر میں ہدایت یافتہ ہوں تو وہ میرے پروردگار کی میری طرف وحی سے ہے،یقیناً وہ سب کچھ سننے والا اور قُرب والا ہے
اے مخاطب! اگر تو دیکھے جب ان پر گھبراہٹ طاری ہو گی تو یہ بچ نہیں سکیں گے اور قریب کی جگہ سے انہیں پکڑ لیاجائے گا
اب کہیں گے کہ ہم اس پر ایمان لائے ہیں وہ اب دور کی جگہ سے کیسے پکڑیں
پہلے ہی اس کا انکار کر چکے ہیں اب دور کی جگہ سے بے تکی باتیں پھینک رہے ہیں
اب رکاوٹ آ گئی ان کے اور ان کی خواہش کےدرمیان ایسی بات تو ان کے ہم مسلک لوگوں سے پہلے بھی کی گئی تھی یقیناً وہ بے چین کرنے والے شک میں تھے