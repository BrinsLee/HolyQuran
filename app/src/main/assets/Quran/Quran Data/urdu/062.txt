ہر وہ چیز جو آسمانوں میں اور زمین میں ہے وہ سدا کے بادشاہ،سراپا تقدس، سدا کے غالب اور ہمیشہ کے حکیم اﷲ تعالیٰ کی تسبیح کہتی ہے
وہ وہ ذات ہے جس نے مکیوں میں انہی میں سے اپنا عظیم المرتبت رسول بھیجاجو ان کے سامنے اللہ تعالیٰ کی آیات تلاوت فرماتا ہے اور انہیں پاک کرتا ہے اور انہیں کتاب اور حکمت کی تعلیم دیتا ہے اگرچہ وہ اس سے پہلے کھلم کھلا گمراہی میں تھے
اور وہ دوسروں کا بھی رسول ہے جو ابھی تک ان سے ملے نہیں ہیں وہ سدا غالب اور دائمی حکمت پرور ہے
یہ اﷲ تعالیٰ کا فضل ہے جسے چاہتا ہے عطا فرماتا ہے اور اﷲ تعالیٰ عظیم فضل والا ہے
ان لوگوں کی مثال جنہیں تورات کی ذمہ داری سونپی گئی پھر انہوں نے اس ذمہ داری کو اٹھایا نہیں گدھے کی مثال ہے جو بڑی موٹی کتابیں اٹھا لیتا ہے بد ترین مثال ان لوگوں کی جو اﷲ تعالیٰ کی آیات کو جھٹلاتے ہیں اور اﷲ تعالیٰ ظالم قوم کو راستہ نہیں دکھاتا
فرما دیجئے اے یہودیو! اگر تمہارا گمان یہ ہے کہ سب لوگوں کو چھوڑ کے تم اﷲ تعالیٰ کے دوست ہو تو موت کی آرزو کرو اگر تم سچے ہو
وہ کبھی بھی اس کی آرزو نہیں کریں گے اس وجہ سے کہ ان کے ہاتھ برے اعمال پہلے بھیج چکے ہیں اﷲ تعالیٰ ظالموں کو خوب جانتا ہے
فرما دیجئے یقیناً وہ موت جس سے تم بھاگتے ہو وہ ہر حال میں تم سے ملاقات کرے گی پھر تمہاری غیب و شہادت کے جاننے والے کے سامنے پیشگی ہو گی وہ تمہارےاعمال تمہیں بتائے گا
اے ایماندارو! جب جمعہ کے دن نماز کے لیے آذان کہی جائے تو اﷲ تعالیٰ کے ذکر کی طرف دوڑو اور تجارت چھوڑ دو اگر تم میں علم ہے تو یہ تمہارے لیے بہت بہتر ہے
جب نماز ہو چکے تو زمین میں بکھر جائو اور اﷲ تعالیٰ کا فضل (رزق) تلاش کرواور کثرت سے اﷲ تعالیٰ کا ذکر کرو تاکہ تم فلاح پائو
اورجب وہ لوگ تجارت یا کوئی تماشہ دیکھتے ہیں تو اس کی طرف کھسک جاتے ہیں اور آپ کو کھڑا چھوڑ جاتے ہیں، فرما دیجئے جو اﷲ تعالیٰ کے پاس ہے وہ اس کھیل اور تجارت سے بہت بہتر ہے اور اﷲ تعالیٰ سب رزق دینے والوں سے بہتر رزق دینے والا ہے